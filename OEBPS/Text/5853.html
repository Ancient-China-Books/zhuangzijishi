<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>外物第二十六</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="外物第二十六">外物第二十六</span></span></h1>
<p><span class="jiazhu"><span class="yinwen">釋文</span>以義名篇。</span></p>
<hr/>
<p class="em2 strong">外物不可必，<span class="jiazhu"><span class="yinwen">疏</span>域心執固，謂必然也。夫人間事物，參差萬緒，惟安大順，則所在虛通，若其逆物執情，必遭禍害。<span class="yinwen">釋文</span><span class="normal">外物</span>王云：夫忘懷於我者，固無對於天下，然後外物無所用必<span class="jiaozhusup"></span>焉。若乃有所執爲者，諒亦無時而妙矣。◎盧文弨曰：宋本必作心。◎慶藩案：<span class="titles">文選</span>嵇叔夜養生論注引司馬云：物，事也。忠孝，內也，外事咸不信受也。釋文闕。</span>故龍逢誅，比干戮，箕子狂，惡來死，桀紂亡。<span class="jiazhu"><span class="yinwen">注</span>善惡之所致，俱不可必也。<span class="yinwen">疏</span>龍逢比干，外篇已解。箕子，殷紂之庶叔也，忠諫不從，懼紂之害，所以徉狂，亦終不免殺戮。惡來，紂之佞臣，畢志從紂，所以俱亡。</span>人主莫不欲其臣之忠，而忠未必信，故伍員流于江，萇弘死于蜀，藏其血三年而化爲碧。<span class="jiazhu"><span class="yinwen">注</span>精誠之至。<span class="yinwen">疏</span>碧，玉也。子胥萇弘，外篇己釋。而言流江者，忠諫夫差，夫差殺之，取馬皮作袋，爲鴟鳥之形，盛伍員屍，浮之江水，故云流於江。萇弘遭譖，被放歸蜀，自恨忠而遭譖，遂刳腸而死。蜀人感之，以匱盛其血，三年而化爲碧玉，乃精誠之至也。<span class="yinwen">釋文</span><span class="normal">而化爲碧</span>吕氏春秋藏其血三年，化爲碧玉。◎慶藩案：太平御覽八百九引司馬云；萇弘忠而流，故其血不朽而化爲碧。釋文闕。</span>人親莫不欲其子之孝，而孝未必愛，故孝己憂而曾參悲。<span class="jiazhu"><span class="yinwen">注</span>是以至人無心而應物，唯變所適。<span class="yinwen">疏</span>孝己，殷高宗之子也。遭後母之難，憂苦而死。<span class="jiaozhusup"></span>曾參至孝，而父母憎之，常遭父母打，鄰乎死地，故悲泣也。夫父子天性，君臣義重，而至忠至孝，尚有不愛不知，況乎世事萬塗，而可必固者！唯當忘懷物我，適可全身遠害。<span class="yinwen">釋文</span><span class="normal">孝己</span>李云：殷高宗之太子。<span class="normal">曾參</span>李云：曾參至孝，爲父所憎，嘗見絶糧而後蘇。</span>木與木相摩則然，金與火相守則流。<span class="jiazhu"><span class="yinwen">疏</span>夫木生火，火剋金，五行之氣，自然之理，故木摩木則火生，火守金則金爍。是以誠心執固而必於外物者，爍滅之敗。◎俞樾曰：淮南子原道篇亦云兩木相摩而然。然兩木相摩，未見其然。下句云金與火相守則流，疑此句亦當作木與火。下文云，水中有火，乃焚大槐，又云，利害相摩，生火甚多，眾人焚和，月固不勝火。是此章多言火，益知此文之當爲木與火矣。葢木金二物皆畏火，故舉以爲言，見火之爲害大也。</span>陰陽錯行，則天地大絯，於是乎有雷有霆，水中有火，乃焚大槐。<span class="jiazhu"><span class="yinwen">注</span>所謂錯行。<span class="yinwen">疏</span>水中有火，電也。乃焚大槐，霹靂也。陰陽錯亂，不順五行，故雷霆擊怒，驚駭萬物。人乖和氣，敗損亦然。<span class="yinwen">釋文</span><span class="normal">大絯</span>音駭，又音該，又胡待反。<span class="normal">水中有火乃焚大槐</span>司馬云，水中有火，謂電也。焚，謂霹靂時燒大樹也。◎家世父曰：天地之大用，水火而已矣。水，陽也，而用陰；火，陰也，而用陽。人生陰陽之用，喜怒憂樂，愛惡生死，相爭相靡，猶水火也。兩陷者，水火之横溢者也。螴當作蝀。<span class="titles">爾雅</span>釋天：螮蝀，虹也。螴蜳，猶言虹蜺。淮南說山訓天二氣則成虹。二氣者，陰陽之相薄者也。相薄而兩相爭勝，則虹蜺亦不得成。人心水火之爭，陽常舒而徐進，陰常慘而暴施。凡不平於心，皆陰氣之發也，故曰生火甚多。坎爲月，月者，水氣之（積）〔精〕也，體陽而用陰也。火生而水不能勝之，所以兩陷而無所逃也。</span>有甚憂兩陷而无所逃，<span class="jiazhu"><span class="yinwen">注</span>苟不能忘形，則隨形所遭而陷於憂樂，左右無宜也。<span class="yinwen">疏</span>不能虛志而忘形，域心執固，是以馳情於榮辱二境，陷溺於憂樂二邊，無處逃形。<span class="yinwen">釋文</span><span class="normal">兩陷</span>司馬云：兩，謂心與膽也。陷，破也。畏雷霆甚憂，心膽破陷也。<span class="normal">憂樂</span>音洛。</span>螴蜳不得成，<span class="jiazhu"><span class="yinwen">注</span>矜之愈重，則所在爲難，莫知<span class="jiaozhusup"></span>所守，故不得成。<span class="yinwen">疏</span>螴蜳，猶怵惕也。不能忘情，（忘）〔妄〕懷矜惜，故雖勞形怵慮而卒無所成。<span class="yinwen">釋文</span><span class="normal">螴</span>郭音陳，又楮允反，徐敕盡反。<span class="normal">蜳</span>郭音惇，又柱允反，徐敕轉反，李餘準反。司馬云：螴蜳，讀曰忡融，言怖畏之氣，忡融兩溢，不安定也。</span>心若縣於天地之間，<span class="jiazhu"><span class="yinwen">注</span>所希跂者高而闊也。<span class="yinwen">疏</span>心徇有爲，高而且遠，馳情逐物，通乎宇宙。<span class="yinwen">釋文</span><span class="normal">若縣</span>音玄。</span>慰暋<span class="jiaozhusup"></span>沈屯，<span class="jiazhu"><span class="yinwen">注</span>非清夷平暢也。<span class="yinwen">疏</span>遂心則慰喜，乖意則昏悶，遇境則沈溺，觸物則屯邅，既非清夷，豈是平暢！<span class="yinwen">釋文</span><span class="normal">慰暋</span>武巾反。李音昏，又音泯。慰，鬱也。暋，悶也。<span class="normal">沈屯</span>張倫反。司馬云，沈，深也。屯，難也。</span>利害相摩，生火甚多，<span class="jiazhu"><span class="yinwen">注</span>內熱故也。<span class="yinwen">疏</span>夫利者必有害，蟬鵲是也。纓纏於利害之間，內心恆熱，故生火多矣。</span>眾人焚和，<span class="jiazhu"><span class="yinwen">注</span>眾人而遺利則和，若利害存懷，則其和焚也。<span class="yinwen">疏</span>焚，燒也。眾人。猶俗人也，不能守分無爲，而每馳心利害，內熱如火，故燒焰中和之性。</span>月固不勝火，<span class="jiazhu"><span class="yinwen">注</span>大而闇則多累，小而明則知分。<span class="yinwen">疏</span>月雖大而光圓，火雖小而明照。（諭）〔喻〕志大而多貪，不如小心守分。</span>於是乎有僓然而道盡。<span class="jiazhu"><span class="yinwen">注</span>唯僓然無矜，遺形自得，道乃盡也。<span class="yinwen">疏</span>僓然，放任不矜之貌。忘情利害，淡爾不矜，虛玄道理，乃盡於此也。<span class="yinwen">釋文</span><span class="normal">僓</span>音頽，又呼懷反。郭云：順也。</span></p>
<p class="em2 strong">莊周家貧，故往貸粟於監河侯。<span class="jiazhu"><span class="yinwen">疏</span>監河侯，魏文侯也。莊子高素，不事有爲，家業既貧，故來貸粟。<span class="yinwen">釋文</span><span class="normal">貸粟</span>音特，或一音他得反。<span class="normal">監河侯</span>古銜反。<span class="titles">說苑</span>作魏文侯。</span>監河侯曰：「諾。我將得邑金，將貸子三百金，可乎？」<span class="jiazhu"><span class="yinwen">疏</span>諾，許也。銅鐵之類，皆名爲金，此非黃金也。待我歲終，得百姓租賦封邑之物乃貸子。<span class="yinwen">釋文</span><span class="normal">將貸</span>他代反。</span></p>
<p class="em2 strong">莊周忿然作色曰：「周昨來，有中道而呼者。周顧視車轍中，有鮒魚焉。周問之曰：『鮒魚來！子何爲者邪？』對曰：『我，東海之波臣也。君豈有斗升之水而活我哉？』<span class="jiazhu"><span class="yinwen">疏</span>波浪小臣，困於車轍，君頗有水以相救乎？<span class="yinwen">釋文</span><span class="normal">而呼</span>火故反。<span class="normal">鮒</span>音附。<span class="titles">廣雅</span>云：鰿也。鰿，音跡。<span class="normal">波臣</span>司馬云：謂波蕩之臣。</span>周曰：『諾。我且南遊<span class="jiaozhusup"></span>吴越之王，激西江之水而迎子，可乎？』<span class="jiazhu"><span class="yinwen">疏</span>西江，蜀江也。江水至多，北流者眾，惟蜀江從西來，故謂之西江是也。<span class="yinwen">釋文</span><span class="normal">激西</span>古狄反。</span>鮒魚忿然作色曰：『吾失我常與，我无所處。吾得斗升之水然活耳，君乃言此，曾不如早索我於枯魚之肆！」<span class="jiazhu"><span class="yinwen">注</span>此言當理無小，苟其不當，雖大何益。<span class="yinwen">疏</span>索，求。肆，市。常行海水鮒魚，波浪失於常處，升斗之水，可以全生，乃激西江，非所宜也。既其不救斯須，不如求我於乾魚之肆。此言事無大小，時有機宜，苟不逗機，雖大無益也。<span class="yinwen">釋文</span><span class="normal">早索</span>所白反。<span class="normal">枯魚</span>李云：猶乾魚也。</span>』</p>
<p class="em2 strong">任公子爲大鉤巨緇，五大犗以爲餌，<span class="jiazhu"><span class="yinwen">疏</span>任，國名，任國之公子。巨，大也。緇，黑繩也。犗，犍牛也。餌，鉤頭肉。既爲巨鉤，故用大繩，懸五十頭牛以爲餌。<span class="yinwen">釋文</span><span class="normal">任公子</span>如字，下同。李云：任，國名。<span class="normal">大鉤</span>本亦作釣。◎盧文弨曰：釣，舊譌約，宋本同，今改正。<span class="normal">巨緇</span>司馬云：大黑綸也。<span class="normal">犗</span>郭古邁反，云：犍牛也。徐音界。說文云：騬牛也。司馬云：犧牛也。騬，音繩。犍，紀言反。◎盧文弨曰：舊無牛字，據說文增。<span class="normal">爲餌</span>音二。</span>蹲乎會稽，投竿東海，<span class="jiazhu"><span class="yinwen">疏</span>號爲巨鉤，期年不得魚。蹲。踞也；踞，坐也。踞其山。<span class="yinwen">釋文</span><span class="normal">蹲</span>音存。<span class="normal">會</span>古外反。<span class="normal">稽</span>古兮反。會稽，山名，今爲郡也。</span>旦旦而釣，期年不得魚。已而大魚食之，牽巨鉤錎，没而下（鶩）〔騖〕<span class="jiaozhusup"></span>，揚而奮鬐，白波若山，海水震蕩，聲侔鬼神，憚赫千里。<span class="jiazhu"><span class="yinwen">疏</span>期年之外有大魚吞鉤，於是牽鉤陷没，馳（驚）〔騖〕而下，揚其頭尾，奮其鱗鬐，遂使白浪如山，洪波際日。<span class="yinwen">釋文</span><span class="normal">期年</span>本亦作朞，同。音基。言必久其事。後乃能感也。<span class="normal">錎没</span>音陷。字林：猶陷字也。<span class="normal">騖揚</span>徐音務一本作驚。<span class="normal">鬐</span>徐（來）〔求〕<span class="jiaozhusup"></span>夷反。李音須。<span class="normal">憚</span>〔徒〕丹（末）反。◎慶藩案：憚，古皆訓爲畏難。（見<span class="titles">論語</span>學而篇朱注，秦策高注。）此言憚赫，憚者，盛威之名也。賈子解縣篇陛下威憚大信，（信與伸同。）亦此憚字之義。盛威爲憚。盛怒亦爲憚。大雅桑柔篇逢天僤怒是也。僤與憚同。（見王氏讀書雜志。）<span class="normal">赫</span>火百反。<span class="normal">千里</span>言千里皆懼。</span>任公子得若魚，離而腊之，自制河以東，蒼梧已北，莫不厭若魚者。<span class="jiazhu"><span class="yinwen">疏</span>若魚，海神也。淛，浙江也。蒼梧，山名，在嶺南，舜葬之所。海神肉多，分爲脯腊，自五嶺已北，三湘已東皆厭之。<span class="yinwen">釋文</span><span class="normal">若魚</span>司馬云：大魚名若，海神也。或云：若魚，猶言此魚。<span class="normal">而腊</span>音昔。<span class="normal">制河</span>諸設反。依字應作浙。<span class="titles">漢書</span>音義音逝。河亦江也，北人名水皆曰河。浙江，今在餘杭郡，後漢以爲吴會分界。司馬云：浙江，今在會稽錢塘。◎慶藩案：制河之制，釋文諸設反，字當作浙，謂浙水以東也。古制聲與浙同。<span class="titles">論語</span>顔淵篇片言可以折獄者，鄭注曰：魯讀折爲制。書吕刑制以刑，墨子尚同篇制作折。</span>已而後世輇才諷說之徒，皆驚而相告也。<span class="jiazhu"><span class="yinwen">疏</span>末代季葉，才智輕浮，諷誦詞說，不敦玄道，聞得大魚，驚而相語。輕字有作輇字者，輇，量也。<span class="yinwen">釋文</span><span class="normal">輇</span>七全反，又（視）〔硯〕專反，又音權。李云：輇，量人也，本或作軨。軨，小也。本又或作輕。<span class="normal">諷說</span>方鳳反。</span>夫揭竿累，趣<span class="jiaozhusup"></span>灌瀆，守鯢鮒，其於得大魚難矣，<span class="jiazhu"><span class="yinwen">疏</span>累，細繩也。鯢鮒，小魚也。擔揭細小之竿繩，趨走溉灌之溝瀆，適得鯢鮒，難獲大魚也。<span class="yinwen">釋文</span><span class="normal">揭</span>其列其謁二反。<span class="normal">竿累</span>劣彼反，謂次足不得並足也。本亦作纍。司馬（云）力追反，云：綸也。<span class="normal">趣</span>本又作趨，同。七須反。<span class="normal">灌瀆</span>司馬云：溉灌之瀆。<span class="normal">守鯢</span>五兮反。<span class="normal">鮒</span>音附，又音蒲。本亦作蒲。李云：鯢鮒，皆小魚也。</span>飾小說以干縣令，其於大達亦遠矣，<span class="jiazhu"><span class="yinwen">疏</span>干，求也。縣，高也。夫修飾小行，矜持言說，以求高名令（問）〔聞〕者，必不能大通於至道。字作縣（字）〔者〕，古懸字多不著心。</span>是以未嘗聞任氏之風俗，其不可與經於世亦遠矣。<span class="jiazhu"><span class="yinwen">注</span>此言志趣不同，故經世之宜，小大各有所適也。<span class="yinwen">疏</span>人間世道，夷險不常，自非懷豁虛通，未可以治亂，若矜名飾行，去之遠矣。</span></p>
<p class="em2 strong">儒以詩禮發冢，大儒臚傳曰：「東方作矣，事之何若？」<span class="jiazhu"><span class="yinwen">疏</span>大儒，碩儒，謂大博士。從上傳語告下曰臚。臚，傳也。東方作，謂天曙日光起。儒弟子發冢爲盜，恐天時曙，故催告之，問其如何將事。<span class="yinwen">釋文</span><span class="normal">臚</span>力於反，一音盧。蘇林注<span class="titles">漢書</span>云：上傳語告下曰臚。臚，猶行也。<span class="normal">傳</span>治戀反，又丈專反。向云：從上語下曰臚傳。一音張戀反，遽也。<span class="normal">東方作矣</span>司馬云：謂日出也。</span></p>
<p class="em2 strong">小儒曰：「未解裙襦，口中有珠。<span class="jiazhu"><span class="yinwen">疏</span>小儒，弟子也。死人裙衣猶未解脱，捫其口中，知其有寶珠。<span class="yinwen">釋文</span><span class="normal">襦</span>而朱反。</span>詩固有之曰：『青青之麥，生於陵陂。生不伍施，死何含珠爲！<span class="jiazhu"><span class="yinwen">疏</span>此是逸詩，久遭刪削。凡貴人葬者，口多含珠，故誦青青之詩刺之。<span class="yinwen">釋文</span><span class="normal">青青之麥</span>司馬云：此逸詩，刺死人也。<span class="normal">陵陂</span>彼宜反。<span class="normal">布施</span>始豉反。</span>』接其鬢，壓<span class="jiaozhusup"></span>其顪，儒以金椎控其頤，徐别其頰，无傷口中珠！」<span class="jiazhu"><span class="yinwen">注</span>詩禮者，先王之陳跡也，苟非其人，道不虛行，故夫儒者乃有用之爲姦，則跡不足恃<span class="jiaozhusup"></span>也。<span class="yinwen">疏</span>接，撮也。擪，按也。顪，口也。控，打也。撮其鬢，按其口，鐵錐打，仍恐損珠，故安徐分别之。是以田恆資仁義以竊齊，儒生誦詩禮以發冢，由是觀之，聖跡不足賴。<span class="yinwen">釋文</span><span class="normal">壓</span>本亦作擪，同。乃協反。郭於琰反，又敕頰反。字林云：擪，一指按也。<span class="normal">其顪</span>本亦作噦，許穢反。司馬云：頤下毛也。<span class="normal">金椎</span>直追反。◎王念孫曰：儒以金椎控其頤，藝文類聚寶玉部引此，儒作而，是也。而，汝也。自未解裙襦以下，皆小儒答大儒之詞。言汝以金椎控其頤，徐别其頰，無傷其口中之珠也。而儒聲相近，上文又多儒字，故而誤作儒。<span class="normal">控</span>苦江反。<span class="normal">徐别</span>彼列反。</span></p>
<p class="em2 strong">老萊子之弟子出<span class="jiaozhusup"></span>薪，遇仲尼，反以告，<span class="jiazhu"><span class="yinwen">疏</span>老萊子。楚之賢人隱者也，常隱蒙山，楚王知其賢，遣使召爲相。其妻采樵歸，見門前有車馬跡。妻問其故，老萊曰：「楚王召我爲相。」妻曰：「受人有者，必爲人所制，而之不能爲人制也。」妻遂捨而去。老萊隨之，夫負妻戴，逃於江南，莫知所之。出取薪者，采樵也。既見孔子，歸告其師。<span class="yinwen">釋文</span><span class="normal">老萊子</span>楚人也。<span class="normal">出薪</span>出採薪也。</span>曰：「有人於彼，脩上而趨下，<span class="jiazhu"><span class="yinwen">注</span>長上而促下也。<span class="yinwen">釋文</span><span class="normal">趨下</span>音促。李云：下短也。</span>末僂而後耳，<span class="jiazhu"><span class="yinwen">注</span>耳卻近後而上僂。<span class="yinwen">釋文</span><span class="normal">末僂</span>李云：末上，謂頭前也，又謂背膂也。<span class="normal">後耳</span>司馬云：耳卻後。<span class="normal">卻近</span>附近之近。</span>視若營四海，<span class="jiazhu"><span class="yinwen">注</span>視之儡然，似營他人事者。<span class="yinwen">釋文</span><span class="normal">視若營四海</span>夫勞形役智以應世務，失其自然者也。故堯有亢龍之喻，舜有卷僂之談，周公類之走狼，仲尼比之逸狗，豈不或信哉！<span class="normal">儡</span>律悲反，舊魚鬼反，又魚威反。</span>不知其誰氏之子。」<span class="jiazhu"><span class="yinwen">疏</span>脩，長也。趨，短〔也〕。末，肩背也。所見之士，下短上長，肩背傴僂，耳卻近後，瞻視高遠，所作悤悤，觀其儀容，似營天下，未知（子）之〔子〕族姓是誰。怪其異常，故發斯問。</span></p>
<p class="em2 strong">老萊子曰：「是丘也。召而來。」<span class="jiazhu"><span class="yinwen">疏</span>魯人孔丘，汝宜喚取。</span></p>
<p class="em2 strong">仲尼至。曰：「丘！去汝躬矜與汝容知，斯爲君子矣。」<span class="jiazhu"><span class="yinwen">注</span>謂仲尼能遺形去知，故以爲君子。<span class="yinwen">疏</span>躬，身也。孔丘既至，老萊與<span class="jiaozhusup"></span>語，宜遣汝身之躬飾，忘爾容貌心知，如此之時，可爲君子。<span class="yinwen">釋文</span><span class="normal">去</span>起吕反。注同。<span class="normal">而</span>本又作女。◎盧文弨曰：今書而作汝。<span class="normal">躬矜</span>躬矜，（爲）〔謂〕身矜脩善行。<span class="normal">容知</span>音智。容智，謂飾智爲容好。</span></p>
<p class="em2 strong">仲尼揖而退，<span class="jiazhu"><span class="yinwen">注</span>受其言也。<span class="yinwen">疏</span>敬受其言，揖讓而退。</span>蹙然改容而問曰：「業可得進乎？」<span class="jiazhu"><span class="yinwen">注</span>設問之，令老萊明其所<span class="jiaozhusup"></span>可進。<span class="yinwen">疏</span>蹙然，驚恐貌。謂仲尼所學聖跡業行，可得脩進，爲世用（可）不？<span class="yinwen">釋文</span><span class="normal">蹙然</span>子六反。<span class="normal">業可得進乎</span>問可行仁義於世乎。<span class="normal">令老</span>力成反。</span></p>
<p class="em2 strong">老萊子曰：「夫不忍一世之傷而驁萬世之患，<span class="jiazhu"><span class="yinwen">注</span>一世爲之，則其跡萬世爲患，故不可輕也。<span class="yinwen">疏</span>夫聖智仁義，救一時之傷；後執爲姦，成萬世之禍。恃聖跡而驕謷，則陳恆之徒是也。亦有作騖（音）者，云使萬代驅騖不息，亦是奔馳之義也。<span class="yinwen">釋文</span><span class="normal">而驁</span>本亦作敖，同。五報反。下同。下或作騖。</span>抑固窶邪，<span class="jiazhu"><span class="yinwen">疏</span>固執聖跡，抑揚從己，失於本性，故窮窶。<span class="yinwen">釋文</span><span class="normal">窶</span>其矩反。</span>亡其略弗及邪？<span class="jiazhu"><span class="yinwen">注</span>直任之，則民性不窶而皆自有，略無弗及之事也。<span class="yinwen">疏</span>亡失本性，忽略生崖，故不及於真道。◎家世父曰：不忍一世之傷而貽萬世之患，自以爲能經營天下也，而不知其心無所蓄備也。夫無所蓄備之謂窶矣，其智略又弗及也。郭象云，直任之則民性不窶而皆自有，略無弗及之事，似失莊子本意。◎慶藩案：亡讀如無。亡其，轉語也。<span class="titles">史記</span>范睢蔡澤列傳：亡其言臣者賤不可用乎？（索隱：亡，猶輕蔑也，義不可通。）吕氏春秋愛類篇亡其不得宋且不義猶攻之乎？韓策又亡其行子之術而廢子之謁乎？是凡言亡其，皆轉語詞也。</span>惠以歡爲驁，終身之醜，<span class="jiazhu"><span class="yinwen">注</span>惠之而歡者，無惠則醜矣。然惠不可長，故一惠終身醜也。<span class="yinwen">疏</span>夫以施惠爲歡者，惠不可徧，故謷慢者多矣。是以用惠取人，適爲怨府，故終身醜辱。</span>中民之行<span class="jiaozhusup"></span>進焉耳，<span class="jiazhu"><span class="yinwen">注</span>言其易進，則不可妄惠之。<span class="yinwen">釋文</span><span class="normal">之行</span>下孟反。<span class="normal">其易</span>以豉反。</span>相引以名，相結以隱。<span class="jiazhu"><span class="yinwen">注</span>隱，括；進<span class="jiaozhusup"></span>之謂<span class="jiaozhusup"></span>也。<span class="yinwen">疏</span>夫上智下愚，其性難改，中庸之人，易爲進退。故聞堯之美，相引慕以利名，聞桀之惡，則結之以隱匿。<span class="yinwen">釋文</span><span class="normal">相結以隱</span>郭云：隱，括也。李云：隱，病患也。雖相引以名聲，是相結以病患。◎俞樾曰：李云，隱，病患也。然病患非所以相結。郭注曰，隱，括；進之謂也。然隱括所以正曲木，亦非所以相結也。隱當訓爲私。吕氏春秋圜道篇分定則下不相隱，高注曰：隱，私也。<span class="titles">文選</span>赭白馬賦恩隱周渥，李善引<span class="titles">國語注</span>曰：隱，私也。相結以隱，謂相結以恩私。舊說皆非。</span>與其譽堯而非桀，不如兩忘而閉其所譽。<span class="jiazhu"><span class="yinwen">注</span>閉者，閉塞。<span class="yinwen">疏</span>贊譽堯之善道，非毁桀之惡跡，以此奔馳，失性多矣，故不如善惡兩忘，閉塞毁譽，則物性全矣。<span class="yinwen">釋文</span><span class="normal">譽堯</span>音餘。<span class="normal">而閉</span>一本文注並作門。</span>反无非傷也。動无非邪也。<span class="jiazhu"><span class="yinwen">注</span>順之則全，靜之則正。<span class="yinwen">疏</span>夫反於物性，無不傷損，擾動心靈，皆非正法。<span class="yinwen">釋文</span><span class="normal">反無非傷也</span>反，逆於理。<span class="normal">動無非邪也</span>似嗟反。動矜於是也。</span>聖人躊躇以興事，以每成功。<span class="jiazhu"><span class="yinwen">注</span>事不遠本。故其功每成。<span class="yinwen">疏</span>躊躇從容，聖人無心，應機而動，興起事業，恆自從容，不逆物情，故其功每就。<span class="yinwen">釋文</span><span class="normal">聖人躊</span>音疇。<span class="normal">躇</span>直居反。<span class="normal">以興事以每成功</span>每者，每有成功也。躊躇者，從容也。從容興事，雖有成功，聖人不存，猶致弊跡。流毒百世。況動矜善行而載之不已哉！<span class="normal">不遠</span>于萬反。</span>柰何哉其載焉終矜<span class="jiaozhusup"></span>爾！」<span class="jiazhu"><span class="yinwen">注</span>矜不可載，故遺而弗有也。<span class="yinwen">疏</span>柰何，猶如何也。如何執仁義之跡，擾撓物心，運載矜莊，終身不替！此是老萊詆訶夫子之詞也。◎家世父曰：反，猶撥亂世而反之正。有所反則必有傷，有所動則必爲邪。其反也，矜心之挾以爭也；其動也，矜心之載以出也。聽其自化，則無傷矣；無爲而無不爲，則非邪矣。</span></p>
<p class="em2 strong">宋元君夜半而夢人被髮闚阿門，<span class="jiazhu"><span class="yinwen">疏</span>宋國君，諡曰元，即宋元君也。阿。曲也，謂阿旁曲室之門。<span class="yinwen">釋文</span><span class="normal">宋元君</span>李云：元公也。案元公名佐，平（之）公〔之〕子。<span class="normal">阿門</span>司馬云：阿，屋曲簷也。</span>曰：「予自宰路之淵，予爲清江使河伯之所，漁者余且得予。」<span class="jiazhu"><span class="yinwen">疏</span>自，從也。宰路，江畔淵名。姓余，名且，捕魚之人也。<span class="yinwen">釋文</span><span class="normal">宰路</span>李云：淵名，龜所居。<span class="normal">予爲</span>如字，又于僞反。<span class="normal">使河</span>所吏反。<span class="normal">漁者</span>音魚。<span class="normal">余</span>音預。<span class="normal">且</span>子餘反。姓余，名且也。◎俞樾曰：<span class="titles">史記</span>龜筴傳作豫且。◎慶藩案：豫預字同。</span></p>
<p class="em2 strong">元君覺，使人占之，曰：「此神龜也。」</p>
<p class="em2 strong">君曰：「漁者有余且乎？」</p>
<p class="em2 strong">左右曰：「有。」</p>
<p class="em2 strong">君曰：「令余且會朝。」<span class="jiazhu"><span class="yinwen">疏</span>命，召也。召令赴朝，問其所得。<span class="yinwen">釋文</span><span class="normal">覺</span>古孝反。<span class="normal">令</span>力成反。<span class="normal">會朝</span>直遥反。下同。</span></p>
<p class="em2 strong">明日，余且朝。君曰：「漁何得？」</p>
<p class="em2 strong">對曰：「且之網得白龜焉，其圓五尺。」</p>
<p class="em2 strong">君曰：「獻若之龜。」</p>
<p class="em2 strong">龜至，君再欲殺之，再欲活之，心疑，卜之，曰：「殺龜以卜吉。」<span class="jiazhu"><span class="yinwen">疏</span>心疑猶預，殺活再三，卜之，<span class="jiaozhusup"></span>乃殺吉，遂刳龜也。</span>乃刳龜，七十二鑽而无遺筴。<span class="jiazhu"><span class="yinwen">疏</span>筭計前後，鑽之凡經七十二，筭計吉凶，曾不失中。<span class="yinwen">釋文</span><span class="normal">刳</span>口孤反。<span class="normal">鑽</span>左端反，又左亂反。◎慶藩案：<span class="titles">文選</span>郭景純江賦注引司馬云：鑽，命卜，以所卜事而灼之。〔釋文闕〕。<span class="normal">遺筴</span>初革反。</span></p>
<p class="em2 strong">仲尼曰：「神龜能見夢於元君，而不能避余且之網；知能七十二鑽而无遺筴，不能避刳腸之患。如是，則知有所困，神有所不及也。<span class="jiazhu"><span class="yinwen">注</span>神知之不足恃也如是，夫唯靜然居其所能而不營於外者爲全。<span class="yinwen">疏</span>夫神智，不足恃也。是故至人之處世，忘形神智慮，與枯木同其不華，將死灰均其寂（魄）〔泊〕，任物冥於造化，是以孔丘大聖，因而議之。<span class="yinwen">釋文</span><span class="normal">見夢</span>賢遍反。<span class="normal">知能</span>音智，下及注同。<span class="normal">知有所困</span>一本作知有所不同。</span>雖有至知，萬人謀之。<span class="jiazhu"><span class="yinwen">注</span>不用其知而用眾謀。<span class="yinwen">釋文</span><span class="normal">至知</span>音智。下、注皆同。</span>魚不畏網而畏鵜鶘。<span class="jiazhu"><span class="yinwen">注</span>網無情，故得魚。<span class="yinwen">疏</span>網無情而得魚，（諭）〔喻〕聖人無心，故天下歸之。<span class="yinwen">釋文</span><span class="normal">鵜</span>徒兮反。<span class="normal">鶘</span>鵜鶘，水鳥也，一名淘河。</span>去小知而大知明，<span class="jiazhu"><span class="yinwen">注</span>小知自私，大知任物。<span class="yinwen">疏</span>小知取捨於心，大知無分别，遣閒奪之情，故無分别，則大知光明也。<span class="yinwen">釋文</span><span class="normal">去小</span>起吕反。下、注同。</span>去善而自善矣。<span class="jiazhu"><span class="yinwen">注</span>去善則善無所慕，善無所慕，則善者不矯而自善也。<span class="yinwen">疏</span>遣矜尚之小心，合自然之大善，故前文云，離道以善，險德以行，又老經云，天下皆知善之爲善，斯不善已。<span class="yinwen">釋文</span><span class="normal">不矯</span>居表反。</span>嬰兒生无石師而能言，與能言者處也。」<span class="jiazhu"><span class="yinwen">注</span>汎然無習而自能者，非跂而學彼也。<span class="yinwen">疏</span>夫嬰兒之性，其不假師匠，年漸長大而自然能言者，非有心學之，與父母同處，率其本性，自然能言。是知世間萬物，非由運知，學而成之也。<span class="yinwen">釋文</span><span class="normal">石師</span>石者，匠名也。謂無人爲師匠敎之者也。一本作所師，又作碩師。</span></p>
<p class="em2 strong">惠子謂莊子曰：「子言无用。」<span class="jiazhu"><span class="yinwen">疏</span>莊子，通人也。空有並照，其言弘博，不契俗心，是以惠施譏爲無用。</span></p>
<p class="em2 strong">莊子曰：「知无用而始可與言用矣。<span class="jiazhu"><span class="yinwen">疏</span>夫有用則同於夭折，無用則全其〔生〕崖，故知無用始可語其用。</span>天地非不廣且大也，人之所用容足耳。然則廁足而墊之致黃泉，人尚有用乎？」惠子曰：「无用。」<span class="jiazhu"><span class="yinwen">疏</span>墊，掘也。夫六合之內，廣大無最於地，人之所用，不過容足，若使側足之外，掘至黃泉，人則戰慄不得行動。是知有用之物，假無用成功。<span class="yinwen">釋文</span><span class="normal">廁足</span>音側，又音測。<span class="normal">墊</span>丁念反。司馬崔云：下也。木又作塹，七念反，掘也。<span class="normal">致黃泉</span>致，至也。本亦作至。</span></p>
<p class="em2 strong">莊子曰：「然則无用之爲用也亦明矣。」<span class="jiazhu"><span class="yinwen">注</span>聖應其內，當事而發；己言其外，以暢事情。情暢則事通，外明則內用，相須之理然也。<span class="yinwen">疏</span>直置容足，不可得行，必借餘地，方能運用腳足，無用之理分明，故（取）老子云，有之以爲利，無之以爲用。</span></p>
<p class="em2 strong">莊子曰：「人有能遊，且得不遊乎？人而不能遊，且得遊乎？<span class="jiazhu"><span class="yinwen">注</span>性之所能，不得不爲也；性所不能，不得强爲；故聖人唯莫之制，則同焉皆得而不知所以得也。<span class="yinwen">疏</span>夫人稟性不同，所用各異，自有聞言如影響，自有智昏菽麥。故性之能者，不得不由<span class="jiaozhusup"></span>；性之無者，不可强涉；各守其分，則物皆不喪。<span class="yinwen">釋文</span><span class="normal">得强</span>其丈反。</span>夫流遁之志，決絶之行，噫，其非至知厚德之任與！<span class="jiazhu"><span class="yinwen">注</span>非至厚則<span class="jiaozhusup"></span>莫能任其志行而信其殊能也。<span class="yinwen">疏</span>流蕩逐物，逃遯不反，果決絶滅，因而不移，此之志行，極愚極鄙，豈是至妙真知深厚道德之所任用！莊子之意，謂其如此。<span class="yinwen">釋文</span><span class="normal">之行</span>下孟反。注同。<span class="normal">任與</span>音餘。</span>覆墜而不反，火馳而不顧，<span class="jiazhu"><span class="yinwen">注</span>人之所好，不避是非，死生以之。<span class="yinwen">疏</span>愚迷之類，執志（慤）〔確〕然，雖復家被覆没，身遭顛墜，亦不知悔反，馳逐物情，急如煙火，而不知回顧，流遁決絶，遂至於斯耳。<span class="yinwen">釋文</span><span class="normal">覆墜</span>直類反。<span class="normal">所好</span>呼報反。</span>雖相與爲君臣，時也，易世而无以相賤。<span class="jiazhu"><span class="yinwen">注</span>所以爲大齊同<span class="jiaozhusup"></span>。<span class="yinwen">疏</span>夫時所賢者爲君，才不應世者爲臣，如舜禹應時相代爲君臣也。故世遭革易，不可以爲臣爲君而相賤輕。流遁之徒，不知此事。</span>故曰<span class="jiaozhusup"></span>至人不留行焉。<span class="jiazhu"><span class="yinwen">注</span>唯所遇而因之，故能與化俱。<span class="yinwen">疏</span>夫世有興廢，隨而行之，是故達人曾無留滯。</span></p>
<p class="em2 strong">夫尊古而卑今，學者之流也。<span class="jiazhu"><span class="yinwen">注</span>古無所尊，今無所卑，而學者尊古而卑今，失其原矣。<span class="yinwen">疏</span>夫步驟殊時，澆淳異世，古今情事，變化不同，而乃貴古賤今，深乖遠鑒，適滋爲<span class="jiaozhusup"></span>學小見，豈曰清通！</span>且以狶韋氏之流觀今之世，夫孰能不波，<span class="jiazhu"><span class="yinwen">注</span>隨時因物，乃平泯也。<span class="yinwen">疏</span>狶韋，三皇已前帝號也。以玄古之風御於今代，澆淳既章，誰能不波蕩而不失其性乎！斯由尊古卑今之弊也。<span class="yinwen">釋文</span><span class="normal">狶</span>虛豈反。<span class="normal">不波</span>波，高下貌。</span>唯至人乃<span class="jiaozhusup"></span>能遊於世而不僻，<span class="jiazhu"><span class="yinwen">注</span>當時應務，所在爲正<span class="jiaozhusup"></span>。<span class="yinwen">釋文</span><span class="normal">不僻</span>匹亦反。</span>順人而不失己。<span class="jiazhu"><span class="yinwen">注</span>本無我，我何失焉！</span>彼敎不學，<span class="jiazhu"><span class="yinwen">注</span>敎因彼性，故非學也。</span>承意不彼。<span class="jiazhu"><span class="yinwen">注</span>彼意自然，故承而用之，則夫萬物各全其我。<span class="yinwen">疏</span>獨有至德之人，順時而化彼，非學心而本性具足，不由學致也。承意不彼者，稟承敎意以導性，而真道素圓，不彼敎也。</span></p>
<p class="em2 strong">目徹爲明，耳徹爲聰，鼻徹爲顫，口徹爲甘，心徹爲知，知徹爲德。<span class="jiazhu"><span class="yinwen">疏</span>徹，通也。顫者，辛臭之事也。夫六根無壅，故徹；聰明不蕩於外，故爲德也。<span class="yinwen">釋文</span><span class="normal">顫</span>舒延反。</span>凡道不欲壅，壅則哽，哽而不止則跈，<span class="jiazhu"><span class="yinwen">注</span>當通而塞，則理有不泄而相騰踐也。<span class="yinwen">釋文</span><span class="normal">哽</span>庚猛反，塞也。<span class="normal">跈</span>女展反。郭云：踐也。<span class="titles">廣雅</span>云：履也，止也。本或作蹍，同。◎王念孫曰：郭注，當通而塞，則理有不泄而相騰踐也。釋文，跈，女展反。<span class="titles">廣雅</span>云：履也。止也。本或作蹍，同。案踐履與壅塞，二義不相比附。郭云理有不泄而相騰踐，所謂曲說者也；本或作蹍，亦非也。今案跈讀爲抮。抮，戾也。言哽塞而不止，則相乖戾，相乖戾則眾害生也。<span class="titles">廣雅</span>曰：抮、盭也。（盭與戾同。）方言曰：軫，戾也。郭璞曰：相了戾也。孟子告子篇紾兄之臂而奪之食，趙岐曰：紾，戾也。此云哽而不止則跈，義並與抮同。</span>跈則眾害生。<span class="jiazhu"><span class="yinwen">注</span>生，起也。</span>物之有知者恃息，<span class="jiazhu"><span class="yinwen">注</span>凡根生者無知，亦不恃息也。<span class="yinwen">疏</span>天生六根，廢一不可。耳聞眼見，鼻臭心知，爲於分內，雖用無咎。若乃目滯桑中之色，耳淫濮上之聲，鼻滋蘭麝之香，心用無窮之境，則天理滅矣，豈謂徹哉！故六根窮徹，則氣息通而生理全。</span>其不殷，非天之罪。<span class="jiazhu"><span class="yinwen">注</span>殷，當也。夫息不由知，由知然後失當，失當而後不通，故知恃息，息不恃知也。然知欲之用，制之由人，非不得已之符也。<span class="yinwen">疏</span>殷，當也。或縱恣六根，馳逐前境；或竅穴哽塞，以害生崖；通塞二途<span class="jiaozhusup"></span>，皆不當理。斯並人情之罪也，非天然之辜。<span class="yinwen">釋文</span><span class="normal">不殷</span>如字，一音於靳反。</span>天之穿之，日夜无降，<span class="jiazhu"><span class="yinwen">注</span>通理有常運。<span class="yinwen">疏</span>降，止也。自然之理，穿通萬物，自晝及夜，未嘗止息。◎家世父曰：物之有知恃息，息者氣也，而氣有厚薄純雜，天不能强而同之。<span class="titles">爾雅</span>釋言：殷，齊，中也。齊一則中矣，其不能齊，天之無如何者也。而天既授之以百骸九竅而使之自運焉，授之以心思而使之自化焉，務開通而已。說文：穿，通也。恢恢乎有餘地以自存則通矣。<span class="titles">玉篇</span>：降，伏也。言積氣之運無停伏也。郭象注，殷，當也。誤。◎俞樾曰：降，當作𤵸，即癃之籀文。素問宣明五氣篇膀胱不利爲癃，又五常政大論篇其病癃閟。日夜無𤵸，謂不癃閟也。</span>人則顧塞其竇。<span class="jiazhu"><span class="yinwen">注</span>無情任天，竇乃開。<span class="yinwen">疏</span>竇，孔也。流俗之人，反於天理，壅塞根竅，滯溺不通。<span class="yinwen">釋文</span><span class="normal">其竇</span>音豆。</span>胞有重閬，<span class="jiazhu"><span class="yinwen">注</span>閬，空曠也。<span class="yinwen">疏</span>閬，空也。言人腹內空虛，故容藏胃，藏胃空虛，故通氣液。<span class="yinwen">釋文</span><span class="normal">胞</span>普交反，腹中胎。<span class="normal">有重</span>直龍反。<span class="normal">閬</span>音浪。郭云：空曠也。</span>心有天遊。<span class="jiazhu"><span class="yinwen">注</span>遊，不係也。<span class="yinwen">疏</span>虛空。故自然之道遊其中。</span>室无空虛，則婦姑勃豀；<span class="jiazhu"><span class="yinwen">注</span>爭處也。<span class="yinwen">疏</span>勃豀，爭鬭也。屋室不空，則不容受，故婦姑爭處，無復尊卑。<span class="yinwen">釋文</span><span class="normal">勃豀</span>音奚。勃，爭也。豀，空也。司馬云：勃豀，反戾也。無虛空以容其私，則反戾共鬭爭也。</span>心无天遊，則六鑿相攘，<span class="jiazhu"><span class="yinwen">注</span>攘，逆。<span class="yinwen">疏</span>鑿，孔也。攘，（則）逆也。自然之道，不遊其心，則六根舛<span class="jiaozhusup"></span>逆，不順於理。<span class="yinwen">釋文</span><span class="normal">六鑿</span>在報反。<span class="normal">相攘</span>如羊反。郭云：逆也。司馬云：謂六情攘奪。◎慶藩案：<span class="titles">荀子</span><span class="titles">哀公篇</span>注引司馬云：六情相攘奪。較釋文多一相字。</span>大林<span class="jiaozhusup"></span>丘山之善於人也，亦神者不勝<span class="jiaozhusup"></span>。<span class="jiazhu"><span class="yinwen">注</span>自然之理，有寄物而通也。<span class="yinwen">疏</span>自然之理，有寄物而通者也。◎家世父曰：大林丘山之善於人，言所以樂乎大林丘山，爲廣大容萬物之生也。說文：神，天神引出萬物者也。徐鍇曰：申即引也。神者不勝，言發生萬物，不可勝窮也。</span></p>
<p class="em2 strong">德溢乎名，<span class="jiazhu"><span class="yinwen">注</span>夫名高則利深，故脩德者過其當。<span class="yinwen">疏</span>溢，深也。仁義五德，所以行之過多者，爲尚名好勝故也。</span>名溢乎暴，<span class="jiazhu"><span class="yinwen">注</span>夫禁暴則名美於德。<span class="yinwen">疏</span>暴，殘害也。夫名者爭之器，名既過者，必更相賊害。內篇云：名者相軋者也。◎家世父曰：說文：暴，晞也。孟子暴之於民而民受之，<span class="titles">荀子</span><span class="titles">富國篇</span>聲名足以暴炙之，皆表暴之意。德溢乎名，言德所以洋溢，名爲之也；名溢乎暴，言名所以洋溢，表暴以成之也。五句並同一意。郭象云，禁暴則名美於德，恐誤。</span>謀稽乎誸，<span class="jiazhu"><span class="yinwen">注</span>誸，急也。急而後考其謀。<span class="yinwen">疏</span>稽，考也。誸，急也。急難之事，然後校謀計。<span class="yinwen">釋文</span><span class="normal">誸</span>音賢。郭音玄，急也。向本作弦，云：堅正也。</span>知出乎爭，<span class="jiazhu"><span class="yinwen">注</span>平往則無用知。<span class="yinwen">疏</span>夫運心知以出境，則爭鬭斯至。</span>柴生乎守，<span class="jiazhu"><span class="yinwen">注</span>柴，塞也。<span class="yinwen">疏</span>柴，塞也。守，執也。域情執固而所造不通。<span class="yinwen">釋文</span><span class="normal">柴</span>柴，積也。郭云：塞也。</span>官事果乎眾宜。<span class="jiazhu"><span class="yinwen">注</span>眾之所宜者不一，故官事立也。<span class="yinwen">疏</span>夫置官府，設事條者，須順於眾人之宜便，若求逆之，則禍亂生。◎俞樾曰：<span class="titles">論語</span>子路篇行必果，皇侃義疏曰：果，成也。眾有所宜而後官事以成，故曰官事果乎眾宜。</span>春雨日時，草木怒生，銚鎒於是乎始脩，<span class="jiazhu"><span class="yinwen">注</span>夫事物之生皆有由。<span class="yinwen">疏</span>銚，耜之類也。鎒，鋤也。青春時節，時雨之日，凡百草木，萌動而生，於是農具方始脩理。此明順時而動，不逆物情也。<span class="yinwen">釋文</span><span class="normal">銚</span>七遥反，削也。能有所穿削也。又他堯反。<span class="normal">鎒</span>乃豆反。似鋤，田具也。</span>草木之到植者過半而不知其然。<span class="jiazhu"><span class="yinwen">注</span>夫事由理發，故不覺<span class="jiaozhusup"></span>。<span class="yinwen">疏</span>植，生也。銚鎒既脩，芸除萑葦，幸逢春日，鋤罷到生，良由時節使然，不可以人情均度。是知制法立敎，必須順時。<span class="yinwen">釋文</span><span class="normal">到植</span>時力反，又音值，立也。本亦作置。司馬云：鋤拔反之更生者曰到植。◎盧文弨曰：到，古倒字。</span></p>
<p class="em2 strong">靜然可以補病，<span class="jiazhu"><span class="yinwen">注</span>非不病也。<span class="yinwen">疏</span>適有煩躁之病者，簡靜可以療之。</span>眥𡟬可以休<span class="jiaozhusup"></span>老，<span class="jiazhu"><span class="yinwen">注</span>非不老也。<span class="yinwen">疏</span>翦齊髮鬢，滅<span class="jiaozhusup"></span>狀貌也。衰老之容，以此而沐浴。<span class="yinwen">釋文</span><span class="normal">眥</span>子斯反，徐子智反。亦作揃，子淺反。三蒼云：揃，猶翦也。<span class="titles">玉篇</span>云：滅也。◎慶藩案：蕭該<span class="titles">漢書</span>音義引司馬云：眥，視也。釋文闕。<span class="normal">𡟬</span>本亦作搣，音滅。又武齊反。字林云：𣐑也。𣐑，音千米反。◎盧文弨曰：舊米作未，今從宋本。◎家世父曰：釋文眥𡟬可以休老，𡟬，本亦作搣。廣韻：搣，按也，摩也。似謂以兩手按摩目眥，然與上下二句文義不類。眥𡟬，當謂左右眥不能流盼，可以閉目養神，故曰休老。又案：𡟬與搣通，眥，目厓也，眥𡟬，猶云目陷。</span>寧可以止遽。<span class="jiazhu"><span class="yinwen">注</span>非不遽也。<span class="yinwen">疏</span>遽，疾速也。夫心性悤迫者，安靜可以止之。</span>雖然，若是，勞者之務也，<span class="jiaozhusup"></span>佚者之所未嘗過而問焉。<span class="jiazhu"><span class="yinwen">注</span>若是猶有勞，故佚者超然不顧。<span class="yinwen">疏</span>夫止遽以寧，療躁以靜者，（以）對治之術，斯乃小學之人，勞役神智之事務也，豈是體道之士，閒逸之人，不勞不病之心乎！風采清高，故未嘗暫過而顧問焉。<span class="yinwen">釋文</span><span class="normal">非佚</span>音逸。</span>聖人之所以駴天下，神人未嘗過而問焉；<span class="jiazhu"><span class="yinwen">注</span>神人即聖人也，聖言其外，神言其內。<span class="yinwen">疏</span>駭，驚也。神者，不測之號；聖者，顯跡之名；爲其垂敎動人，故不過問。<span class="yinwen">釋文</span><span class="normal">以駴</span>户楷反。王云：謂改百姓之視聽也。徐音戒，謂上不問下也。</span>賢人所以駴世，聖人未嘗過而問焉；<span class="jiazhu"><span class="yinwen">疏</span>證空爲賢，並照爲聖，從深望淺，故不問之。</span>君子所以駴國，賢人未嘗過而問焉；<span class="jiazhu"><span class="yinwen">疏</span>何以人物<span class="jiaozhusup"></span>君子故駭動諸侯之國，賢人捨有，故不問。</span>小人所以合時，君子未嘗過而問焉。<span class="jiazhu"><span class="yinwen">注</span>趨步各有分，高下各有等。<span class="yinwen">疏</span>夫趨世小人，苟合一時，如田恆之徒，無足可貴，故淑人君子鄙而不顧也。</span>演門有親死者，以善毁爵爲官師，其黨人毁而死者半。<span class="jiazhu"><span class="yinwen">注</span>慕賞而孝，去真遠矣，斯尚賢之過也。<span class="yinwen">疏</span>〔演門〕，東門也。亦有作寅者，隨字讀之。東門之孝，出自內心，形容外毁，惟宋君嘉其至孝，遂加爵而命爲卿。鄉黨之人，聞其因孝而貴，於是强哭詐毁，矯性僞情，因而死者，其數半矣。<span class="yinwen">釋文</span><span class="normal">演門</span>以善反。宋城門名。</span>堯與許由天下，許由逃之；湯與務光，務光怒之，<span class="jiazhu"><span class="yinwen">疏</span>堯知由賢，禪以九五，洒耳辭退，逃避箕山。湯與務光，務光不受，訶罵瞋怒，遠之林籟。斯皆率其本性，腥臊榮禄，非關矯僞以慕聲名。</span>紀他聞之，帥弟子而踆於窾水，諸侯弔之，三年，申徒狄因以踣河。<span class="jiazhu"><span class="yinwen">注</span>其波蕩傷性，遂至於此。<span class="yinwen">疏</span>姓申徒，名狄；姓紀，名佗；並隱者。聞湯讓務光，恐其及己，與弟子蹲踞水旁。諸侯聞之，重其廉素，時往弔慰，恐其沈没。狄聞斯事，慕其高名，遂赴長河，自溺而死。波蕩失性，遂至於斯矣。<span class="yinwen">釋文</span><span class="normal">紀他</span>徒何反。<span class="normal">而踆</span>音存。字林云：古蹲字。徐七旬反，又音尊。<span class="normal">窾水</span>音款，又音科。司馬云：水名。<span class="normal">弔之</span>司馬云，恐其自沈，故弔之。<span class="normal">踣</span>徐芳附反，普豆反。字林云：僵也。李云：頓也。郭薄杯反。◎盧文弨曰：二音之間，當有又字。下似此者不盡出。</span>荃<span class="jiaozhusup"></span>者所以在魚，得魚而忘荃；蹄者所以在兔，得兔而忘蹄；<span class="jiazhu"><span class="yinwen">疏</span>筌，魚笱也，以竹爲之，故字從竹。亦有從草者，（意）蓀（筌）〔荃〕也，香草也，可以餌魚，置香於柴木蘆葦之中以取魚也。蹄，兔罝也，亦兔（彊）〔弶〕<span class="jiaozhusup"></span>也，以繫係兔腳，故謂之蹄。此二事，譬也。<span class="yinwen">釋文</span><span class="normal">荃</span>七全反，崔音孫，香草也，可以餌魚。或云；積柴水中，使魚依而食焉。一云：魚笱也。◎盧文弨曰：案如或所云，是潛也。見詩周頌。<span class="normal">蹄</span>大兮反，兔罥也。又云：兔弶也，係其腳，故曰蹄也。罥音古縣反。弶，音巨亮反。</span>言者所以在意，得意而忘言。<span class="jiazhu"><span class="yinwen">疏</span>此合（諭）〔喻〕也。意，妙理也。夫得魚兔本因筌蹄，而筌蹄實異魚兔，亦（由）〔猶〕玄理假於言說，言說實非玄理。魚兔得而筌蹄忘，玄理明而名言絶。</span>吾安得夫忘言之人而與之言哉！」<span class="jiazhu"><span class="yinwen">注</span>至於兩聖無意，乃都無所言也。<span class="yinwen">疏</span>夫忘言得理，目擊道存，其人實稀，故有斯難也。<span class="yinwen">釋文</span><span class="normal">得夫</span>音符。</span></p>
</div></body></html>