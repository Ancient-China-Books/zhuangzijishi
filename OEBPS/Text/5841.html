<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>天道第十三</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="天道第十三">天道第十三</span></span></h1>
<p><span class="jiazhu"><span class="yinwen">釋文</span>以義名篇。</span></p>
<hr/>
<p class="em2 strong">天道運而无所積，故萬物成；<span class="jiazhu"><span class="yinwen">疏</span>運，動也，轉也。積，滯也，蓄也。言天道運轉，覆育蒼生，照之以日月，潤之以雨露，鼓動陶鑄，曾無滯積，是以四序回轉，萬物生成也。<span class="yinwen">釋文</span><span class="normal">無所積</span>積，謂滯積不通。</span>帝道運而无所積，故天下歸；<span class="jiazhu"><span class="yinwen">疏</span>天者法天象地，運御羣品，散而不積，施化無方，所以六合同歸，八方款附。</span>聖道運而无所積，故海內服。<span class="jiazhu"><span class="yinwen">注</span>此三者，皆恣物之性而無所牽滯也。<span class="yinwen">疏</span>聖道者，玄聖素王之道也。隨應垂跡，制法立敎，舟航有識，拯濟無窮，道合於天，德同於帝，出處不一，故有帝聖二道也。而運智救時，亦無滯蓄，慈造弘博，故海內服也。</span>明於天，通於聖，六通四辟於帝王之德者，其自<span class="jiaozhusup">【校：闕誤引張君房本自下有然字。】</span>爲也，昧然无不靜者矣。<span class="jiazhu"><span class="yinwen">注</span>任其自爲，故雖六通四辟而無傷於靜也。<span class="yinwen">疏</span>六通，謂四方上下也。四辟者，謂春秋冬夏也。夫唯照天道之無爲，洞聖情之絶慮，通六合以生化，順四序以施爲，以此而總萬乘，可謂帝王之德也。任物自動，故曰自爲；晦跡韜光，其猶昧闇，動不傷寂，故無不靜也。<span class="yinwen">釋文</span><span class="normal">六通</span>謂六氣，陰陽風雨晦明。<span class="normal">四辟</span>毗赤反，謂四方開也。<span class="normal"> </span>音妹。◎盧文弨曰：今本作昧。</span>聖人之靜也，非曰靜也善，故靜也；<span class="jiazhu"><span class="yinwen">注</span>善之乃靜，則有時而動也。<span class="yinwen">疏</span>夫聖人<span class="shanchu" data-rel="以"></span><span class="buzi" data-rel="">之</span>所以虛靜者，直<span class="jiaozhusup">【校：《南華真經注疏》從道藏成疏本、輯要本「直」後補「置」。】</span>形同槁木，心若死灰，亦不知靜之故靜也。若以靜爲善美而有情於爲靜者，斯則有時而動矣。</span>萬物无足以鐃心者，故靜也。<span class="jiazhu"><span class="yinwen">注</span>斯乃自得也。<span class="yinwen">疏</span>妙體二儀非有，萬境皆空，是以參變同塵而無喧撓，非由飭勵而得靜也。<span class="yinwen">釋文</span><span class="normal">鐃心</span>乃孝反，又女交反，一音而小反。</span>水靜則明燭鬚眉，平中準，大匠取法焉。<span class="jiazhu"><span class="yinwen">疏</span>夫水，動則波流，止便澄靜，懸鑒洞照，與物無私，故能明燭鬚眉，清而中正，治諸邪枉，可爲準的，縱使工倕之巧，猶須倣水取平。故老經云，上善若水。此舉喻<span class="shanchu" data-rel="言"></span>〕前〕<span class="jiaozhusup">【校：「言」，《南華真經注疏》從道藏成疏本、輯要本作「前」。據之改。】</span>之義。<span class="yinwen">釋文</span><span class="normal">中準</span>丁仲反。◎盧文弨曰：今本作准<span class="jiaozhusup">【校：世德堂本作准，本書依釋文改。】</span>。<span class="normal">大匠</span>或云：天子也。</span>水靜猶明，而況精神！聖人之心靜乎！天地之鑑也，萬物之鏡也。<span class="jiazhu"><span class="yinwen">注</span>夫有其具而任其自爲，故所照無不洞明。<span class="yinwen">疏</span>夫聖人德合二儀，智周萬物，豈與夫無情之水同日論邪！水靜猶明燭鬚眉，況精神聖人之心靜乎！是以鑒天地之精微，鏡萬物之玄賾者，固其宜矣。此合譬也。</span>夫虛靜恬淡寂漠无爲者，天地之平而道德之至<span class="jiaozhusup">【校：闕誤引張君房本至下有也字。】</span>，<span class="jiazhu"><span class="yinwen">注</span>凡不平不至者，生於有爲。<span class="yinwen">疏</span>虛靜恬淡寂漠無爲，四者異名同實者也。歎無爲之美，故具此四名，而天地以此爲平，道德用茲爲至也。<span class="yinwen">釋文</span><span class="normal">淡</span>徒暫反。◎慶藩案：至與質同。至，實也。禮雜記使某實，鄭注：實當爲至。<span class="titles">史記</span>蘇秦傳趙得講於魏，至公子延，索隱曰：至當爲質。<span class="titles">漢書</span>東方朔傳非至數也，師古曰：至，實也。刻意篇正作道德之質。</span>故帝王聖人休焉。<span class="jiazhu"><span class="yinwen">注</span>未嘗動也。<span class="yinwen">疏</span>息慮，故平至也<span class="jiaozhusup">【校：「故平至也」，《南華真經注疏》從道藏成疏本、輯要本並作「於靜」。】</span>。</span>休則虛，虛則實，實者倫<span class="jiaozhusup">【校：闕誤引張君房本倫作備。】</span>矣。<span class="jiazhu"><span class="yinwen">注</span>倫，理也。<span class="yinwen">疏</span>既休慮息心，乃與虛空合德；與虛空合德，則會於真實之道；真實之道，則自然之理也。</span>虛則靜，靜則動，動則得矣。<span class="jiazhu"><span class="yinwen">注</span>不失其所以動。<span class="yinwen">疏</span>理虛靜寂，寂而能動，斯得之矣。</span>靜則无爲，无爲也則任事者責矣。<span class="jiazhu"><span class="yinwen">注</span>夫無爲也，則羣才萬品，各任其事而自當其責矣。故曰巍巍乎舜禹之有天下而不與焉，此之謂也。<span class="yinwen">疏</span>任事，臣也，言臣下各有任職之事也。夫帝王任智，安靜無爲，則臣下職任，各司<span class="shanchu" data-rel="憂"></span><span class="buzi" data-rel="">攸</span><span class="jiaozhusup">【校：「憂」，《南華真經注疏》從輯要本作「攸」。據之改。】</span>責。斯則主上無爲而臣下有事，故冕旒垂目而不與焉。<span class="yinwen">釋文</span><span class="normal">巍巍</span>魚歸反。<span class="normal">不與</span>音預。</span>无爲則俞俞，俞俞者憂患不能處，年壽長矣。<span class="jiazhu"><span class="yinwen">注</span>俞俞然，從容自得之貌。<span class="yinwen">疏</span>俞俞，從容和樂之貌也。夫有爲滯境，塵累所以攖其心；無爲自得，憂患不能處其慮。俞俞和樂，故年壽長矣。<span class="yinwen">釋文</span><span class="normal">俞俞</span>羊朱反：<span class="titles">廣雅</span>云：喜也。又音喻。<span class="normal">從容</span>七容反。</span>夫虛靜恬淡寂漠无爲者，萬物之本也。<span class="jiazhu"><span class="yinwen">注</span>尋其本皆在不爲中來。<span class="yinwen">疏</span>此四句萬物根源，故重舉前言，結成其<span class="shanchu" data-rel="美"></span><span class="buzi" data-rel="">義</span>也。</span>明此以南鄉，堯之爲君也；明此以北面，舜之爲臣也。<span class="jiazhu"><span class="yinwen">疏</span>夫揖讓之美，無出唐虞；君臣之盛，莫先堯舜；故舉二君以明四德，雖南面北面<span class="jiaozhusup">【校：「南面北面」，《南華真經注疏》從輯要本作「南北兩面」。】</span>，而平至一焉。<span class="yinwen">釋文</span><span class="normal">南鄉</span>許亮反。本亦作嚮。</span>以此處上，帝王天子之德也；以此處下，玄聖素王之道也。<span class="jiazhu"><span class="yinwen">注</span>此皆無爲之至也。有其道爲天下所歸而無其爵者，所謂素王自貴也。<span class="yinwen">疏</span>用此無爲而處物上者，天子帝堯之德也；用此虛淡而居臣下者，玄聖素王之道也。夫有其道而無其爵者，所謂玄聖素王，自貴者也，即老君尼父是也。<span class="yinwen">釋文</span><span class="normal">素王</span>往況反。注同。</span>以此退居而閒游江海，山林之士服；<span class="jiazhu"><span class="yinwen">疏</span>退居，謂晦跡隱處也。用此道而退居，故能游玩山水，從容閒樂，是以天下隱士無不服從，即巢許之流是也。<span class="yinwen">釋文</span><span class="normal">而閒</span>音閑。</span>以此進爲而撫世，則功大名顯而天下一也。<span class="jiazhu"><span class="yinwen">注</span>此又其次也。故退則巢許之流，進則伊望之倫也。夫無爲之體大矣，天下何所不<span class="shanchu" data-rel="無"></span><span class="jiaozhusup">【校：無字依世德堂本刪。】</span>爲哉！故主上不爲冢宰之<span class="buzi" data-rel="">所</span><span class="jiaozhusup">【校：王叔岷謂「任」上當有「所」字，與下文句法一律，據補。】</span>任，則伊吕靜而司尹矣，冢宰不爲百官之所執，則百官靜而御事矣；百官不爲萬民之所務，則萬民靜而安其業矣；萬民不易彼我之所能，則天下之彼我靜而自得矣。故自天子以下至於庶人，下及昆蟲，孰能有爲而成哉！是故彌無爲而彌尊也。<span class="yinwen">疏</span>進爲，謂顯跡出仕也。夫妙體無爲而同塵降跡者，故能撫蒼生於仁壽，弘至德於聖朝，著莫測之功名，顯阿衡之政績。是以天下大同，車書共軌，盡善盡美，其唯伊望之倫乎！</span>靜而聖，動而王，<span class="jiazhu"><span class="yinwen">注</span>時行則行，時止則止。</span>无爲也而尊，<span class="jiazhu"><span class="yinwen">注</span>自然爲物所尊奉。<span class="yinwen">疏</span>其應靜也，玄聖素王之尊；其應動也，九五萬乘之貴；無爲也而尊，出則天子，處則素王。是知道之所在，孰敢不貴也！</span>樸素而天下莫能與之爭美。<span class="jiazhu"><span class="yinwen">注</span>夫美配天者，唯樸素也。<span class="yinwen">疏</span>夫淳樸素質，無爲虛靜者，實萬物之根本也。故所尊貴，孰能與之爭美也！</span>夫明白於天地之德者，此之謂大本大宗，與天和者也；<span class="jiazhu"><span class="yinwen">注</span>天地以無爲爲德，故明其宗本，則與天地無逆也。<span class="yinwen">疏</span>夫靈府明靜，神照絜白，而德合於二儀者，固可以宗匠蒼生，根本萬有，冥合自然之道，與天和也。</span>所以均調天下，與人和者也。<span class="jiazhu"><span class="yinwen">注</span>夫順天所以應人也，故天和至而人和盡也。<span class="yinwen">疏</span>均，平也。調，順也。且應感無心，方之影響，均平萬有，大順物情，而混跡同塵，故與人和也。</span>與人和者，謂之人樂；與天和者，謂之天樂。<span class="jiazhu"><span class="yinwen">注</span>天樂適則人樂足矣。<span class="yinwen">疏</span>俯同塵俗，且適人世之懽；仰合自然，方欣天道之樂也。<span class="yinwen">釋文</span><span class="normal">人樂</span>音洛，下同。</span></p>
<p class="em2 strong">莊子曰：「吾師乎！吾師乎！𩐈萬物而不爲戾，<span class="jiazhu"><span class="yinwen">注</span>變而相雜，故曰𩐈。自𩐈耳，非吾師之暴戾。<span class="yinwen">疏</span>𩐈，碎也。戾，暴也。莊子以自然至道爲師，再稱之者，歎美其德。言我所師大道，亭毒生靈，假令𩐈萬物，亦無心暴怒，故素秋摇落而彫零者不怨。此明雖復斷裁而非<span class="shanchu" data-rel="義"></span><span class="buzi" data-rel="">戾</span><span class="jiaozhusup">【《南華真經注疏》校：「裁」，輯要本作「截」。「義」，當作「戾」。蓋因大宗師有「𩐈萬物而不爲義」之文而誤，故改。東里山人按：正文「不爲戾」，郭注「謂非吾師之暴戾」，則作「戾」是，據之改。】</span>也。<span class="yinwen">釋文</span><span class="normal">𩐈</span>子兮反。<span class="normal">爲戾</span>力計反，暴也。</span>澤及萬世而不爲仁，<span class="jiazhu"><span class="yinwen">注</span>仁者，兼愛之名耳；無愛，故無所稱仁。<span class="yinwen">疏</span>仁者，偏愛之跡也。言大道開闔天地，造化蒼生，慈澤無窮而不偏愛，故不爲仁。</span>長於上古而不爲壽，<span class="jiazhu"><span class="yinwen">注</span>壽者，期之遠耳；無期，故無所稱壽。<span class="yinwen">疏</span>豈但長於上古，抑乃象帝之先。既其不滅不生，復有何夭何壽也！郭注云，壽者，期之遠耳。<span class="yinwen">釋文</span><span class="normal">長於</span>丁丈反。章末同。</span>覆載天地刻彫眾形而不爲巧，<span class="jiazhu"><span class="yinwen">注</span>巧者，爲之妙耳；<span class="buzi" data-rel="">而物</span><span class="jiaozhusup">【《南華真經注疏》校：御覽七五二引「皆」上有「而物」二字，據補。】</span>皆自爾，故無所稱巧。<span class="yinwen">疏</span>乘二儀以覆載，取萬物以刻彫，而二儀以生化爲巧，萬物以自然爲用。生化既不假物，彫刻豈假他人！是以物各任能，人皆率性，則工拙之名於斯滅矣。郭注云，巧者，爲之妙耳。</span>此之謂天樂。<span class="jiazhu"><span class="yinwen">注</span>忘樂而樂足。<span class="yinwen">疏</span>所在任適，結成天樂。<span class="yinwen">釋文</span><span class="normal">天樂</span>音洛。章內同。</span>故曰：『知天樂者，其生也天行，其死也物化。<span class="jiazhu"><span class="yinwen">疏</span>既知天樂非哀樂，即知生死無生死。故其生也同天道之<span class="shanchu" data-rel="四時"></span><span class="buzi" data-rel="">運行</span><span class="jiaozhusup">【校：「四時」，《南華真經注疏》從道藏成疏本、輯要本作「運行」。據之改。】</span>，其死也混萬物之變化也。</span>靜而與陰同德，動而與陽同波。<span class="jiazhu"><span class="yinwen">疏</span>妙本虛凝，將至陰均其寂泊；應跡同世，與太陽合其波流。</span>』故知天樂者，无天怨，无人非，无物累，无鬼責。<span class="jiazhu"><span class="yinwen">疏</span>德合於天，故無天怨；行順於世，故無人非；我冥於物，故物不累我；我不負幽顯，有何鬼責也！</span>故曰：『其動也天，其靜也地，<span class="jiazhu"><span class="yinwen">注</span>動靜雖殊，無心一也。<span class="yinwen">疏</span>天地，以結動靜無心之義也。</span>一心定而王天下；其鬼不祟，其魂不疲，<span class="jiazhu"><span class="yinwen">注</span>常無心，故王天下而不疲病。<span class="yinwen">疏</span>境智冥合，謂之爲一。物不能撓，謂之爲定。祇爲定於一心，故能王於萬國。既無鬼責，有何禍祟！動而常寂，故魂不疲勞。<span class="yinwen">釋文</span><span class="normal">而王</span>往況反。注及下王天同。<span class="normal">祟</span>雖遂反，徐息類反。李云：禍也。</span>一心定而萬服物。<span class="jiazhu"><span class="yinwen">疏</span>一心凝寂者<span class="jiaozhusup">【校：「者」，《南華真經注疏》從輯要本作「有」。】</span>類死灰，而靜爲躁君，故萬物歸服。</span>』言以虛靜推於天地，通於萬物，此之謂天樂。<span class="jiazhu"><span class="yinwen">注</span>我心常靜，則萬物之心通矣。通則服，不通則叛。<span class="yinwen">疏</span>所以一心定而萬物服者，祇言用虛靜之智，推尋二儀之理，通達萬物之情，隨物變轉而未嘗不適，故謂之天樂也。</span>天樂者，聖人之心，以畜天下也。」<span class="jiazhu"><span class="yinwen">注</span>聖人之心所以畜天下者奚爲哉？天樂而已。<span class="yinwen">疏</span>夫聖人之所以降跡同凡，合天地之至樂者，方欲畜養蒼生，亭毒羣品也。<span class="yinwen">釋文</span><span class="normal">畜天</span>許六反。注同。</span></p>
<p class="em2 strong">夫帝王之德，以天地爲宗，以道德爲主，以无爲爲常。<span class="jiazhu"><span class="yinwen">疏</span>王者宗本於天地，故覆載無心；君主於道德，故生而不有；雖復千變萬化而常自無爲。盛德如此，堯之爲君也。</span>无爲也，則用天下而有餘；<span class="jiazhu"><span class="yinwen">注</span>有餘者，閒暇之謂也。</span>有爲也，則爲天下用而不足。<span class="jiazhu"><span class="yinwen">注</span>不足者，汲汲然欲爲物用也。欲爲物用，故可得而臣也，及其爲臣，亦有餘也。<span class="yinwen">疏</span>不足者，汲汲之辭。有餘者，閒暇之謂。言君上無爲，智照寬曠，御用區宇，而閒暇有餘；臣下有爲，情慮狹劣，各有職司，爲君所用，匪懈在公，猶恐不足。是知無爲有事，勞逸殊塗。</span>故古之人貴夫无爲也。上无爲也，下亦无爲也，是下與上同德，下與上同德則不臣；下有爲也，上亦有爲也，是上與下同道，上與下同道則不主。<span class="jiazhu"><span class="yinwen">注</span>夫工人無爲於刻木而有爲於用斧，主上無爲於親事而有爲於用臣。臣能親事，主能用臣；斧能刻木而<span class="jiaozhusup">【校：道藏本無而字。】</span>工能用斧；各當其能，則天理自然，非有爲也。若乃主代臣事，則非主矣；臣秉主用，則非臣矣。故各司其任，則上下咸得而無爲之理至矣。<span class="yinwen">疏</span>無爲者，君德也；有爲者，臣道也。若上下無爲，則臣僭君德；上下有爲，則君濫臣道。君濫臣道，則非主矣；臣僭君德，豈曰臣哉！於是上下相混，君臣冒亂，既乖天然，必招危禍。故無爲之言，不可不察。無爲，君也。古之人貴夫無爲。郭注此文，甚有辭理。</span>上必无爲而用天下，下必有爲爲天下用，此不易之道也。<span class="jiazhu"><span class="yinwen">注</span>無爲之言，不可不察也。夫用天下者，亦有用之爲耳。然自得此爲，率性而動，故謂之無爲也。今之爲天下用者，亦自得耳。但居下者親事，故雖舜禹爲臣，猶稱有爲。故對上下，則君靜而臣動；比古今，則堯舜無爲而湯武有事。然各用其性而天機玄發，則古今上下無爲，誰有爲也！<span class="yinwen">疏</span>夫處上爲君，則必須無爲任物，用天下之才能；居下爲臣，亦當親事有爲，稱所司之職任；則天下化矣。斯乃百王不易之道。</span>故古之王天下者，知雖落天地，不自慮也；<span class="jiazhu"><span class="yinwen">疏</span>謂三皇五帝淳古之君也。知照明達，籠落二儀，而垂拱無爲，委之臣下，知者爲謀，故不自慮也。<span class="yinwen">釋文</span><span class="normal">知雖</span>音智。下愚知同。</span>辯雖彫萬物，不自說也；<span class="jiazhu"><span class="yinwen">疏</span>弘辯如流，彫飾萬物，而付之司牧，終不自言也。<span class="yinwen">釋文</span><span class="normal">自說</span>音悦。</span>能雖窮海內，不自爲也。<span class="jiazhu"><span class="yinwen">注</span>夫在上者，患於不能無爲而代人臣之所司。使咎繇不得行其明斷，后稷不得施其播殖，則羣才失其任而主上困於役矣。故冕旒垂目而付之天下，天下皆得其自爲，斯乃無爲而無不爲者也，故上下皆無爲矣。但上之無爲則用下，下之無爲則自用也。<span class="yinwen">疏</span>藝術才能冠乎海內，任之良佐而不與焉，夫何爲焉哉？玄默而已。故老經云，是謂用人之力。<span class="yinwen">釋文</span><span class="normal">咎</span>音羔。<span class="normal">繇</span>音遥。<span class="normal">明斷</span>丁亂反。</span>天不産而萬物化，地不長而萬物育，<span class="jiazhu"><span class="yinwen">注</span>所謂自爾。<span class="yinwen">疏</span>天無情於生産而萬物化生，地無心於長成而萬物成育，故郭注云，所謂自然也。</span>帝王无爲而天下功。<span class="jiazhu"><span class="yinwen">注</span>功自彼成。<span class="yinwen">疏</span>王者同兩儀之含育，順四序以施生，任萬物之自爲，故天下之功成矣。◎王念孫曰：案如郭解，則功下須加成字而其義始明。不知功即成也，言無爲而天下成也。（中庸曰，無爲而成。）<span class="titles">爾雅</span>曰：功，成也。大戴禮盛德篇曰，能成德法者爲有功。周官稾人，乃入功於司弓矢及繕人，鄭注曰：功，成也。管子五輔篇曰，大夫任官辯事，官長任事守職，士脩身功材，功材，謂成材也。<span class="titles">荀子</span><span class="titles">富國篇</span>曰，百姓之力，待之而後功，謂待之而後成也。萬物化，萬物育，天下功，相對爲文，是功爲成也。</span>故曰莫神於天，莫富於地，莫大於帝王。<span class="jiazhu"><span class="yinwen">疏</span>夫日月明晦，雲雷風雨，而蔭覆不測，故莫神於天。囊括川原，包容岳瀆，運載無窮，故莫富於地。位居九五，威跨萬乘，日月照臨，一人總統，功德之大，莫先王者。故老經云，域中四大，王居其一焉。</span>故曰帝王之德配天地。<span class="jiazhu"><span class="yinwen">注</span>同乎天地之無爲也。<span class="yinwen">疏</span>配，合也。言聖人之德，合天地之無爲。</span>此<span class="jiaozhusup">【校：世德堂本無此字。】</span>乘天地，馳萬物，而用人羣之道也。<span class="jiazhu"><span class="yinwen">疏</span>達覆載之無主，是以乘馭兩儀；循變化之往來，故能驅馳萬物；任黔黎之才，用人羣之道也。</span></p>
<p class="em2 strong">本在於上，末在於下；<span class="jiazhu"><span class="yinwen">疏</span>本，道德也。末，仁義也。言道德淳樸，治之根本，行於上古；仁義澆薄，治之末葉<span class="jiaozhusup">【校：「葉」，《南華真經注疏》從道藏成疏本、輯要本作「藝」。當從。】</span>，行於下代。故云，本在於上，末在於下也。<span class="yinwen">釋文</span><span class="normal">本在於上末在於下</span>李云：本，天道；末，人道也。</span>要在於主，詳在於臣。<span class="jiazhu"><span class="yinwen">疏</span>要，簡省也。詳，繁多也。主道逸而簡要，臣道勞而繁冗。繁冗，故有爲而奉上；簡要，故無爲而御下也。</span>三軍五兵之運，德之末也；<span class="jiazhu"><span class="yinwen">疏</span>五兵者，一弓，二殳，三矛，四戈，五戟也。運，動也。夫聖明之世，則偃武修文；逮德下衰，則偃文修武。偃文修武，則五兵動亂；偃武修文，則四民安業。德之本末，自此可知也。</span>賞罰利害，五刑之辟，敎之末也；<span class="jiazhu"><span class="yinwen">疏</span>賞者，軒冕榮華，故利也。罰者，誅殘戮辱，故害也。辟，法也。五刑者，一劓，二墨，三刖，四宮，五大辟。夫道喪德衰，浮僞日甚，故設刑辟以被黎元，既虧理本，適爲敎末也。<span class="yinwen">釋文</span><span class="normal">之辟</span>毗赤反。</span>禮法度數，形名比詳，治之末也；<span class="jiazhu"><span class="yinwen">疏</span>禮法者，五禮之法也。數者，計算；度<span class="buzi" data-rel="">者</span>，丈尺；形者，容儀；名者，字諱；比者，校當；詳者，定審。用此等法以養蒼生，治乖淳古，故爲治末也。<span class="yinwen">釋文</span><span class="normal">比詳</span>毗志反。下同。一音如字，云：比較詳審。<span class="normal">治之</span>直吏反。下治之至、注至治之道同。</span>鐘鼓之音，羽旄之容，樂之末也；<span class="jiazhu"><span class="yinwen">疏</span>樂者，和也。羽者，鳥羽；旄者，獸毛；言采鳥獸之羽毛以飾其器也。夫帝王之所以作樂者，欲上調陰陽，下和時俗也。古人聞樂即知國之興亡，治世亂世，其音各異。是知大樂與天地同和，非羽<span class="shanchu" data-rel="毛"></span><span class="buzi" data-rel="">旄</span><span class="jiaozhusup">【校：「毛」，《南華真經注疏》從輯要本作「旄」，下同。據之改。】</span>鐘鼓者也。自三代以下，澆浪荐興，賞鄭衞之淫聲，棄雲韶之雅韻，遂使羽<span class="shanchu" data-rel="毛"></span><span class="buzi" data-rel="">旄</span>文采，盛飾容儀，既非咸池之本，適是濮水之末。</span>哭泣衰絰，隆殺之服，哀之末也。<span class="jiazhu"><span class="yinwen">疏</span>絰者，實也。衰，摧也。上曰<span class="shanchu" data-rel="衰"></span><span class="buzi" data-rel="">服</span>，下曰裳。在首在腰，二俱有絰。隆殺者，言禮有斬衰、齊衰、大功、小功、緦麻五等，哭泣衣裳，各有差降。此是敎跡外儀，非情發於衷，故哀之末也。<span class="yinwen">釋文</span><span class="normal">衰</span>音崔。<span class="normal">絰</span>田結反。<span class="normal">隆殺</span>所界反。</span>此五末者，須精神之運，心術之動，然後從之者也。<span class="jiazhu"><span class="yinwen">注</span>夫精神心術者，五末之本也。任自然而運動，則五事之末不振而自舉也。<span class="yinwen">疏</span>術，能也；心之所能，謂之心術也。精神心術者，五末之本也。言此之五末，必須精神心智率性而動，然後從於五事，即非矜矯者也。</span></p>
<p class="em2 strong">末學者，古人有之，而非所以先也。<span class="jiazhu"><span class="yinwen">注</span>所以先者本也。<span class="yinwen">疏</span>古之人，謂中古<span class="buzi" data-rel="">之</span><span class="jiaozhusup">【校：《南華真經注疏》從輯要本補「之」字。從之補。】</span>人也。先，本也。五末之學，中古有之，事涉澆僞，終非根本也。</span>君先而臣從，父先而子從，兄先而弟從，長先而少從，男先而女從，夫先而婦從。<span class="jiazhu"><span class="yinwen">疏</span>夫尊卑先後，天地之行也。<span class="yinwen">釋文</span><span class="normal">長先而少</span>詩照反。</span>夫尊卑先後，天地之行也，故聖人取象焉。<span class="jiazhu"><span class="yinwen">注</span>言<span class="jiaozhusup">【校：趙諫議本無言字。】</span>此先後雖是人事，然皆在至<span class="jiaozhusup">【校：趙本無至字。】</span>理中來，非聖人之所作也。<span class="yinwen">疏</span>天地之行者，謂春夏先，秋冬後，四時行也。夫天地雖大，尚有尊卑，況在人倫，而無先後！是以聖人象二儀之造化，觀四序之自然，故能篤君臣之大義，正父子之要道也。</span>天尊，地卑，神明之位也；春夏先，秋冬後，四時之序也。<span class="jiazhu"><span class="yinwen">疏</span>天尊，地卑，不刊之位也。春夏先，秋冬後，次序慤乎。舉此二條，足明萬物。</span>萬物化作，萌區有狀；<span class="jiazhu"><span class="yinwen">疏</span>夫萬物變化，未始暫停，或起或伏，乍生乍死，千族萬種，色類不同，而萌兆區分，各有形狀。<span class="yinwen">釋文</span><span class="normal">萌區</span>曲俱反。</span>盛衰之殺，變化之流也。<span class="jiazhu"><span class="yinwen">疏</span>夫春夏盛長，秋冬衰殺，或變生作死，或化故成新，物理自然，非關措意，故隨流任物而所造皆適。</span>夫天地至神<span class="jiaozhusup">【校：闕誤引張君房本神下有也字。】</span>，而有尊卑先後之序，而況人道乎！<span class="jiazhu"><span class="yinwen">注</span>明夫尊卑先後之序，固有物之所不能無也。<span class="yinwen">疏</span>二儀生育，有不測之功，萬物之中，最爲神化，尚有尊卑先後，況人倫之道乎！</span>宗廟尚親，朝廷尚尊，鄉黨尚齒，行事尚賢，大道之序也。<span class="jiazhu"><span class="yinwen">注</span>言非但人倫所尚也。<span class="yinwen">疏</span>宗廟事重，必據昭穆，以嫡相承，故尚親也。朝廷以官爵爲尊卑，鄉黨以年齒爲次第，行事擇賢能用之，此理之必然，故云大道之序。<span class="yinwen">釋文</span><span class="normal">朝廷</span>直遥反。</span>語道而非其序者，非其道也；<span class="jiazhu"><span class="yinwen">疏</span>議論道理而不知次第者，雖有語言，終非道語；既失其序，不堪治物也。</span>語道而非其道者，安取道<span class="jiaozhusup">【校：闕誤引文如海本道下有哉字。】</span>！<span class="jiazhu"><span class="yinwen">注</span>所以取道，爲<span class="buzi" data-rel="">其</span>有序<span class="buzi" data-rel="">也</span><span class="jiaozhusup">【校：其字也字依宋本及道藏本補。世德堂本作爲有序也，無其字。】</span>。<span class="yinwen">疏</span>既不識次第，雖語非道，於何取道而行理<span class="jiaozhusup">【校：《南華真經注疏》從輯要本刪「理」字。】</span>之邪！</span></p>
<p class="em2 strong">是故古之明大道者，先明天而道德次之，<span class="jiazhu"><span class="yinwen">注</span>天者，自然也。自然既明，則物得其道也。<span class="yinwen">疏</span>此重開<span class="jiaozhusup">【校：「開」，《南華真經注疏》從輯要本作「明」。】</span>大道次序之義。言古之明開<span class="jiaozhusup">【陳林羣校：「開」，《南華真經注疏》從輯要本作「閑」，不妥。據句意，「開」字應刪。】</span>大道之人，先明自然之理。爲自然是道德之本，故道德次之。</span>道德已明而仁義次之，<span class="jiazhu"><span class="yinwen">注</span>物得其道而和，理自適也。<span class="yinwen">疏</span>先德後仁，先仁後義，故仁義次之。</span>仁義已明而分守次之，<span class="jiazhu"><span class="yinwen">注</span>理適而不失其分也。<span class="yinwen">疏</span>既行兼愛之仁，又明裁非之義，次令各守其分，不相爭奪也。</span>分守已明而形名次之，<span class="jiazhu"><span class="yinwen">注</span>得分而物物之名各當其形也。<span class="yinwen">疏</span>形，身也。各守其分，不相傾奪，次勸修身，致其名譽也。</span>形名已明而因任次之，<span class="jiazhu"><span class="yinwen">注</span>無所復改。<span class="yinwen">疏</span>雖復勸令修身以致名譽，而皆須因其素分，任其天然，不可矯性僞情以要令聞也。</span>因任已明而原省次之，<span class="jiazhu"><span class="yinwen">注</span>物各自任，則罪責除也。<span class="yinwen">疏</span>原者，恕免；省者，除廢。雖復因任其本性，而不無其僭<span class="jiaozhusup">【陳林羣校：「僭」，《南華真經注疏》作「愆」。】</span>過，故宜布之愷澤，宥免其辜也。<span class="yinwen">釋文</span><span class="normal">原省</span>所景反。原，除；省，廢也。</span>原省已明而是非次之，<span class="jiazhu"><span class="yinwen">注</span>各以得性爲是，失性爲非。<span class="yinwen">疏</span>雖復赦過宥罪，而人心漸薄，次須示其是非，以爲鑒誡也。</span>是非已明而賞罰次之。<span class="jiazhu"><span class="yinwen">注</span>賞罰者，失得之報也。夫至治之道，本在於天而末極於斯。<span class="yinwen">疏</span>是非既明，臧否斯見，故賞善罰惡，以勗黎元也。</span>賞罰已明而愚知處宜，貴賤履位；<span class="jiazhu"><span class="yinwen">注</span>官<span class="jiaozhusup">【校：世德堂本官作言。】</span>各當其才也。<span class="yinwen">疏</span>用此賞罰，以次前序而爲治方者，智之明暗，安處各得其宜；才之高下，貴賤咸履其位也。</span>仁賢不肖襲情，<span class="jiazhu"><span class="yinwen">注</span>各自行其所能之情。<span class="yinwen">疏</span>仁賢，智也；不肖，愚也。襲，用也。主上聖明，化導得所，雖復賢愚各異，而咸用本情，終不舍己效人，矜夸炫物也。</span>必分其能，必由其名。<span class="jiazhu"><span class="yinwen">注</span>無相易業。<span class="yinwen">疏</span>夫性性不同，物物各異，藝能固别，才用必分，使之如器，無不調適也。<span class="yinwen">釋文</span><span class="normal">必分</span>方云反。</span>以此事上，<span class="jiazhu"><span class="yinwen">注</span>名當其實，故由名而實不濫也。<span class="yinwen">疏</span>夫名以召實，而<span class="shanchu" data-rel="由"></span><span class="buzi" data-rel="">當</span>實故名。若使實不<span class="shanchu" data-rel="當"></span><span class="buzi" data-rel="">由</span><span class="jiaozhusup">【校：當由二字依注文互易。】</span>名，則名過其實。今明名實相稱，故云必由其名也。</span>以此畜下，以此治物，以此修身，<span class="jiazhu"><span class="yinwen">疏</span>以，用也。言用以前九法，可以爲臣事上，爲君畜下，外以治物，內以脩身也。</span>知謀不用，必歸其天，此之謂大平，治之至也。<span class="jiazhu"><span class="yinwen">疏</span>至默無爲，委之羣下，塞聰閉智，歸之自然，可謂太平之君，至治之美也。<span class="yinwen">釋文</span><span class="normal">知謀</span>音智。<span class="normal">大平</span>音泰。</span></p>
<p class="em2 strong">故書曰：「有形有名。」形名者，古人有之，而非所以先也。<span class="jiazhu"><span class="yinwen">疏</span>先，本也。言形名等法，葢聖人之應跡耳，不得已而用之，非所以跡也。書者，道家之書，既遭秦世焚燒，今檢亦無的據。</span>古之語大道者，五變而形名可舉，九變而賞罰可言也。<span class="jiazhu"><span class="yinwen">注</span>自先明天以下，至形名而五，至賞罰而九，此自然先後之序也。<span class="yinwen">疏</span>夫爲治之體，必隨世汚隆，<span class="buzi" data-rel="">而</span><span class="jiaozhusup">【校：《南華真經注疏》從道藏成疏本、輯要本補「而」字。據之補。】</span>世有澆淳，故治亦有寬急。是以五變九變，可舉可言。苟其不失次序，則是太平至治也。</span>驟而語形名，不知其本也；<span class="jiazhu"><span class="yinwen">疏</span>驟，數也，速也。季世之人，不知倫序，數語形名，以爲治術，而未體九變，以自然爲宗，但識其末，不知其本也。</span>驟而語賞罰，不知其始也。<span class="jiazhu"><span class="yinwen">疏</span>速論賞罰，以此馭時，唯見枝條，未知根本。始，猶本也，互其名耳。</span>倒道而言，迕道而說者，人之所治也，安能治人！<span class="jiazhu"><span class="yinwen">注</span>治人者必順序。<span class="yinwen">疏</span>迕，逆也。不識治方，不知次序，顛倒道理，迕逆物情，適可爲物所治，豈能治物也！<span class="yinwen">釋文</span><span class="normal">迕道</span>音悟。司馬云：横也。<span class="normal">而說</span>徐音悦，又如字。</span>驟而語形名賞罰，此有知治之具，非知治之道；<span class="jiazhu"><span class="yinwen">注</span>治道先明天，不爲棄賞罰也，但當不失其先後之序耳。<span class="yinwen">疏</span>夫形名賞罰，此乃知治之具度，非知治之要道也。</span>可用於天下，不足以用天下，此之謂辯士，一曲之人也。<span class="jiazhu"><span class="yinwen">注</span>夫用天下者，必大通順序之道。<span class="yinwen">疏</span>若以形名賞罰可施用於天下者，不足以用於天下也。斯乃苟飾華辭浮游之士，一節曲見偏執之人，未可以識通方，悟於大道者也。</span>禮法數度，形名比詳，古人有之，此下之所以事上，非上之所以畜下也。<span class="jiazhu"><span class="yinwen">注</span>寄此事於羣才，斯乃<span class="buzi" data-rel="">上之所以</span><span class="jiaozhusup">【校：《南華真經注疏》依道藏褚伯秀本、焦竑本補「上之所以」四字。據之補。】</span>畜下也。<span class="yinwen">疏</span>重疊前語。古人有之，但寄羣才而不親預——故是臣下之術，非主上養民之道。總結一章之意，以明本末之旨歸也。</span></p>
<p class="em2 strong">昔者舜問於堯曰：「天王之用心何如？」<span class="jiazhu"><span class="yinwen">疏</span>天王，猶天子也。舜問於堯爲帝王之法，若爲用心以合大道也。</span></p>
<p class="em2 strong">堯曰：「吾不敖无告，<span class="jiazhu"><span class="yinwen">注</span>無告者，所謂頑民也。<span class="yinwen">疏</span>敖，侮慢也。無告，謂頑愚之甚，無堪告示也。堯答舜云：「縱有頑愚之民，不堪告示，我亦殷勤敎誨，不敖慢棄舍也。」故老經云，不善者吾亦善之。敖亦有作敎字者，今不用也。<span class="yinwen">釋文</span><span class="normal">不敖</span>五報反。</span>不廢窮民，<span class="jiazhu"><span class="yinwen">注</span>恆加恩也。<span class="yinwen">疏</span>百姓之中有貧窮者，每加拯恤，此心不替也。</span>苦死者，嘉孺子而哀婦人。<span class="jiazhu"><span class="yinwen">疏</span>孺子，猶稚子也。哀，憐也。民有死者，輒悲苦而慰之。稚子小兒，婦人孤寡，並皆矜愍善嘉養恤也。</span>此吾所以用心已。」<span class="jiazhu"><span class="yinwen">疏</span>已，止也。總結以前，用答舜問。「我之用心，止盡於此。」</span></p>
<p class="em2 strong">舜曰：「美則美矣，而未大也。」<span class="jiazhu"><span class="yinwen">疏</span>用心爲治，美則美矣，其道狹劣，未足稱大。既領堯答，因發此譏。</span></p>
<p class="em2 strong">堯曰：「然則何如？」<span class="jiazhu"><span class="yinwen">疏</span>堯既被譏，因茲請益，「治道之大，其術如何？」</span></p>
<p class="em2 strong">舜曰：「天德而出寧，<span class="jiazhu"><span class="yinwen">注</span>與天合德，則雖出而靜。<span class="yinwen">疏</span>化育之方，與玄天合德，跡雖顯著，心恆寧靜。</span>日月照而四時行，若晝夜之有經，雲行而雨施矣。」<span class="jiazhu"><span class="yinwen">注</span>此皆不爲而自然也。<span class="yinwen">疏</span>經，常也。夫日月盛明，六合俱照，春秋涼暑，四序運行，晝夜昏明，雲行雨施，皆天地之大德，自然之常道者也。既無心於偏愛，豈有情於養育！帝王之道，其義亦然。<span class="yinwen">釋文</span><span class="normal">雨施</span>始豉反。</span></p>
<p class="em2 strong">堯曰：「膠膠擾擾乎！<span class="jiazhu"><span class="yinwen">注</span>自嫌有事。<span class="yinwen">疏</span>膠膠，擾擾，皆擾亂之貌也。領悟此言，自嫌多事，更相發起，聊此撝謙。<span class="yinwen">釋文</span><span class="normal">膠膠</span>交卯反。司馬云：和也。<span class="normal">擾擾</span>而小反。司馬云：柔也。案如注意，膠膠擾擾，動亂之貌。</span>子，天之合也；我，人之合也。」<span class="jiazhu"><span class="yinwen">疏</span>堯自謙光，推讓於舜，故言子之盛德，遠合上天，我之用心，近符人事。夫堯舜二君，德無優劣，故寄此兩聖以顯方治耳。</span></p>
<p class="em2 strong">夫天地者，古之所大也，<span class="jiazhu"><span class="yinwen">疏</span>自此已下，莊生之辭也。夫天覆地載，生育羣品，域中四大，此當二焉。故引古證今，歎美其德。</span>而黃帝堯舜之所共美也。<span class="jiazhu"><span class="yinwen">疏</span>唯天爲大，唯堯則之。故知軒頊唐虞，皆以德合天地爲其美也。</span>故古之王天下者，奚爲哉？天地而已矣。<span class="jiazhu"><span class="yinwen">疏</span>言古之懷道帝王，何爲者哉？葢無心順物，德合二儀而已矣。<span class="yinwen">釋文</span><span class="normal">之王</span>往況反。</span></p>
<p class="em2 strong">孔子西藏書於周室。子路謀曰：「由聞周之徵藏史有老耼者，免而歸居，夫子欲藏書，則試往因焉。」<span class="jiazhu"><span class="yinwen">疏</span>姓仲，名由，字子路，宣尼弟子也。宣尼覩周德已衰，不可匡輔，故將己所修之書，欲藏於周之府藏，庶爲將來君王治化之術，故與門人謀議，詳其可否。老君，姓李，名耼，爲周徵藏史，猶今之祕書官，職典墳籍。見周室版蕩，所以解免其官，歸休靜處。故子路咨勸孔子，何不暫試過往，因而問焉。<span class="yinwen">釋文</span><span class="normal">藏書</span>司馬云，藏其所著書也。<span class="normal">徵藏</span>才浪反。司馬云：徵藏，藏名也。一云：徵，典也。<span class="normal">史</span>藏府之史。<span class="normal">老耼</span>吐甘反。或云：老耼是孔子時老子號也。<span class="normal">免而歸</span>言老子見周之末不復可匡，所以辭去也。</span></p>
<p class="em2 strong">孔子曰：「善。」</p>
<p class="em2 strong">往見老耼，而老耼不許，<span class="jiazhu"><span class="yinwen">疏</span>老子知欲藏之書是先聖之已陳芻狗，不可久留，恐亂後人，故云不許。</span>於是繙十二經以說。<span class="jiazhu"><span class="yinwen">疏</span>孔子刪詩書，定禮樂，修春秋，贊易道，此六經也；又加六緯，合爲十二經也。委曲敷演，故繙覆說之。<span class="yinwen">釋文</span><span class="normal">繙</span>敷袁反。徐又音盤，又音煩。司馬<span class="buzi" data-rel="">云</span>：煩冤也。<span class="normal">十二經</span>說者云：詩書禮樂易春秋六經，又加六緯，合爲十二經也。一說云：易上下經並十翼爲十二。又一云：春秋十二公經也。<span class="normal">以說</span>如字，又始銳反。絶句。</span></p>
<p class="em2 strong">老耼中其說，曰：「大<span class="jiaozhusup">【校：趙諫議本大作太。】</span>謾，願聞其要。」<span class="jiazhu"><span class="yinwen">疏</span>中其說者，許其有理也。大謾者，嫌其繁謾太多，請簡要之術也。<span class="yinwen">釋文</span><span class="normal">老耼中</span>丁仲反。<span class="normal">其說</span>如字。絶句。<span class="normal">曰大</span>音泰，徐敕佐反。<span class="normal">謾</span>末旦反，郭武諫反。</span></p>
<p class="em2 strong">孔子曰：「要在仁義。」<span class="jiazhu"><span class="yinwen">疏</span>經有十二，乃得繁盈，切要而論，莫先仁義也。</span></p>
<p class="em2 strong">老耼曰：「請問，仁義，人之性邪？」<span class="jiazhu"><span class="yinwen">疏</span>問：「此仁義率性不乎？」</span></p>
<p class="em2 strong">孔子曰：「然。君子不仁則不成，不義則不生。仁義，真人之性也，又將奚爲矣？」<span class="jiazhu"><span class="yinwen">疏</span>然，猶如此。言仁義是人之天性也。賢人君子，若不仁則名行不成，不義則生道不立。故知仁義是人之真性，又將何爲是疑之也邪？</span></p>
<p class="em2 strong">老耼曰：「請問，何謂仁義？」<span class="jiazhu"><span class="yinwen">疏</span>前言仁義是人之真性，今之重問，請解所由也。</span></p>
<p class="em2 strong">孔子曰：「中心物愷，兼愛无私，此仁義之情也。」<span class="jiazhu"><span class="yinwen">注</span>此常人之所謂仁義者也，故寄孔老以正之。<span class="yinwen">疏</span>愷，樂也。忠誠之心，願物安樂，慈愛平等，兼濟無私，允合人情，可爲世敎也。<span class="yinwen">釋文</span><span class="normal">中心物</span>本亦作勿。<span class="normal">愷</span>開待反。司馬云：樂也。</span></p>
<p class="em2 strong">老耼曰：「意，幾乎後言！夫兼愛，不亦迂乎！<span class="jiazhu"><span class="yinwen">注</span>夫至仁者，無愛而直前也。<span class="yinwen">疏</span>意，不平之聲也。幾，近也。迂，曲也。後發之言，近乎浮僞，故興意歎，以<span class="shanchu" data-rel="長"></span><span class="buzi" data-rel="">表</span>不平。夫至人推理直前，無心思慮，而汝存情兼愛，不乃私曲乎！<span class="yinwen">釋文</span><span class="normal">曰意</span>於其反。司馬云：不平聲也。下同。<span class="normal">幾乎</span>音機。司馬本作頎，云：頎，長也，後言長也。◎盧文弨曰：舊本後作復<span class="jiaozhusup">【校：釋文原本及世德堂本均作復。】</span>，未詳。<span class="normal">迂乎</span>音于。</span>无私焉，乃私也。<span class="jiazhu"><span class="yinwen">注</span>世所謂無私者，釋己而愛人。夫愛人者，欲人之愛己，此乃甚私，非忘公而公也。疏夫兼愛於人，欲人之愛己也，此乃甚私，何公之有邪！</span>夫子若欲使天子无失其牧乎？<span class="jiazhu"><span class="yinwen">疏</span>牧，養也。欲使天下蒼生咸得本性者，莫若上下各各守分，自全恬養，則大治矣。牧有本作放字者，言君王但放任羣生，則天下太平也。<span class="yinwen">釋文</span><span class="normal">牧乎</span>司馬云：牧，養也。</span>則天地固有常矣，日月固有明矣，星辰固有列矣，<span class="jiazhu"><span class="yinwen">疏</span>夫天地覆載，日月照臨，星辰羅列，此並自然之理也，非關人事。豈唯三種，萬物悉然，但當任之，莫不備足，何勞措意，妄爲矜矯也！</span>禽獸固有羣矣，樹木固有立矣。<span class="jiazhu"><span class="yinwen">注</span>皆已<span class="jiaozhusup">【校：世德堂本已作以。】</span>自足。<span class="yinwen">疏</span>有識禽獸，無情草木，各得生立，各有羣分，豈資仁義，方獲如此！</span>夫子亦放德而行，循道而趨，已至矣；<span class="jiazhu"><span class="yinwen">注</span>不待於兼愛也。<span class="yinwen">疏</span>循，順也。放任己德而逍遥行世，順於天道而趨步人間，人間至極妙行，莫過於此也。<span class="yinwen">釋文</span><span class="normal">放德</span>方往反。</span>又何偈偈乎揭仁義，若擊鼓而求亡子焉？<span class="jiazhu"><span class="yinwen">注</span>無由得之。<span class="yinwen">疏</span>偈偈，勵力貌也。揭，擔負也。亡子，逃人也。言孔丘勉勵身心，擔負仁義，强行於世，以敎蒼生，何異乎打擊大鼓而求覓亡子，是以鼓聲愈大而亡者愈離，仁義彌彰而去道彌遠，故無由得之。<span class="yinwen">釋文</span><span class="normal">偈偈</span>居謁反，又巨謁反。或云：用力之貌。<span class="normal">揭仁</span>其謁反，又音桀。</span>意，夫子亂人之性也！」<span class="jiazhu"><span class="yinwen">注</span>事至而愛，當義而止，斯忘仁義者也，常念之則亂真矣。<span class="yinwen">疏</span>亡子不獲，罪在鳴鼓；真性不明，過由仁義；故發噫歎，總結之也。</span></p>
<p class="em2 strong">士成綺見老子而問曰：「吾聞夫子聖人也，吾固不辭遠道而來願見，百舍重趼而不敢息。<span class="jiazhu"><span class="yinwen">疏</span>姓士，字成綺，不知何許人。舍，逆旅也。趼，腳生泡漿創也。成綺素聞老子有神聖之德，故不辭艱苦，慕義遠來。百經旅舍，一不敢息，塗路既遥，足生重趼。<span class="yinwen">釋文</span><span class="normal">士成綺</span>如字，又魚紙反。士成綺，人姓名也。<span class="normal">願見</span>賢遍反。下同。<span class="normal">百舍</span>司馬云：百日止宿也。<span class="normal">重</span>直龍反。<span class="normal">趼</span>古顯反。司馬云：胝也。胝，音陟其反。許慎云：足指約中斷傷爲趼。◎慶藩案：釋文引許說，本淮南脩務篇注。淮南引莊子作重跰，跰即趼字之誤也。高注云：趼，足生胝也。趼，又讀若繭。賈子勸學篇百舍重繭，宋策墨子百舍重繭，（高注：重繭，累胝也。）皆叚繭作趼也。</span>今吾觀子，非聖人也。鼠壤有餘蔬，<span class="jiazhu"><span class="yinwen">注</span>言其不惜物也。<span class="yinwen">疏</span>昔時藉甚，謂是至人；今日親觀，知無聖德。見其鼠穴土中，有餘殘蔬菜。嫌其穢惡，故發此譏也。<span class="yinwen">釋文</span><span class="normal">餘蔬</span>所居反，又音所。司馬云：蔬讀曰糈。糈，粒也。鼠壤內有遺餘之粒，穢惡過甚也。一云：如鼠之堆壤，餘益蔬外也。</span>而棄妹之者，不仁也，<span class="jiazhu"><span class="yinwen">注</span>無近恩，故曰棄。<span class="yinwen">疏</span>妹，猶昧也。闇昧之徒，應須誘進，棄而不敎，豈曰仁慈也！<span class="yinwen">釋文</span><span class="normal">棄妹</span>一本作妹之老。<span class="normal">不仁</span>釋名云：妹，末也。謂末學之徒，須慈誘之，乃見棄薄，不仁之甚也。</span>生熟不盡於前，<span class="jiazhu"><span class="yinwen">注</span>至足，故恆有餘。<span class="yinwen">疏</span>生，謂粟帛；熟，謂飲食。充足之外，不復概懷，所以飲食資財，目前狼藉。且大聖寬弘而不拘小節，士成庸瑣，以此爲非。細碎之間，格量真聖，可謂以螺酌海，焉測淺深也！<span class="yinwen">釋文</span><span class="normal">生熟</span>司馬云：生，膾也。一云：生熟，謂好惡也。</span>而積斂无崖。」<span class="jiazhu"><span class="yinwen">注</span>萬物歸懷，來者受之，不小立界畔也。<span class="yinwen">疏</span>既有聖德，爲物所歸，故供給聚斂，略無涯<span class="shanchu" data-rel="峙"></span><span class="buzi" data-rel="">岸</span><span class="jiaozhusup">【校：王孝魚改「峙」爲「涘」，未言所據。《南華真經注疏》從道藏成疏本、輯要本改「峙」爲「岸」。此從《南華真經注疏》。】</span>，浩然無心，積散任物也。<span class="yinwen">釋文</span><span class="normal">而積</span>子亦反，李子賜反。<span class="normal">斂</span>力檢反，李狸豔反。</span></p>
<p class="em2 strong">老子漠然不應。<span class="jiazhu"><span class="yinwen">注</span>不以其言概意。<span class="yinwen">疏</span>塵垢之言，豈曾入耳！漠然虛淡，何足介懷！</span></p>
<p class="em2 strong">士成綺明日復見，曰：「昔者吾有刺於子，今吾心正卻矣，何故也？」<span class="jiazhu"><span class="yinwen">注</span>自怪刺譏之心，所以<span class="shanchu" data-rel="壞"></span><span class="buzi" data-rel="">懷</span><span class="jiaozhusup">【校：「壞」，《南華真經注疏》從道藏成疏本、輯要本作「懷」。據之改。】</span>也。<span class="yinwen">疏</span>卻，空也，息也。昨日初來，妄生譏刺，今時思省，方覺己非，所以引過責躬，深懷慚竦。心之空矣，不識何耶。<span class="yinwen">釋文</span><span class="normal">復見</span>扶又反。<span class="normal">有刺</span><span class="shanchu" data-rel="于"></span><span class="buzi" data-rel="">千</span><span class="jiaozhusup">【校：千字依釋文原本改。】</span>賜反。<span class="normal">正卻</span>去逆反。或云：息也。</span></p>
<p class="em2 strong">老子曰：「夫巧知神聖之人，吾自以爲脱焉。<span class="jiazhu"><span class="yinwen">注</span>脱，過去也。<span class="yinwen">疏</span>夫巧智神聖之人者，葢是跡，非所以跡也。「汝言我欲<span class="shanchu" data-rel="於"></span><span class="buzi" data-rel="">爲</span><span class="jiaozhusup">【校：「於」，《南華真經注疏》從輯要本作「爲」。據之改。】</span>聖人乎？我於此久以免脱，汝何爲乃謂我是聖非聖耶？」老君欲抑成綺之譏心，故示以息跡歸本也。郭注云，脱，過去也，謂我於聖已得過免而去也。<span class="yinwen">釋文</span><span class="normal">夫巧</span>苦敎反，又如字。<span class="normal">知</span>音智。<span class="normal">爲脱</span>徒活反。注同。</span>昔者子呼我牛也而謂之牛，呼我馬也而謂之馬。<span class="jiazhu"><span class="yinwen">注</span>隨物所名。</span>苟有其實，人與之名而弗受，<span class="jiazhu"><span class="yinwen">注</span>有實，故不以毁譽經心也。<span class="yinwen">釋文</span><span class="normal">毁譽</span>音餘，下同。</span>再受其殃。<span class="jiazhu"><span class="yinwen">注</span>一毁一譽，若受之於心，則名實俱累，斯所以再受其殃也。<span class="yinwen">疏</span>昨日汝喚我作牛，我即從汝喚作牛，喚我作馬，我亦從汝喚作馬，我終不拒。且有牛馬之實，是一名也。人與之名，諱而不受，是再殃也。譏刺之言，未甚牛馬，是尚不諱，而況非乎！</span>吾服也恆服，<span class="jiazhu"><span class="yinwen">注</span>服者，容行之謂也。不以毁譽自殃，故能不變其容。<span class="yinwen">疏</span>郭注云，服者，容行之謂也。老君體道大聖，故能制服身心，行行容受，呼牛呼馬，唯物是從，此乃恆常，非由措意也。<span class="yinwen">釋文</span><span class="normal">容行</span>如字。</span>吾非以服有服。」<span class="jiazhu"><span class="yinwen">注</span>有爲爲之，則不能恆服。<span class="yinwen">疏</span>言我率性任真，自然容受，非關有心用意，方得而然。必也用心，便成矯性，既其有作，豈曰無爲！</span></p>
<p class="em2 strong">士成綺鴈行避影，履行遂進而問：「修身若何？」<span class="jiazhu"><span class="yinwen">疏</span>成綺自知失言，身心慚愧，於是鴈行斜步，側身避影，隨逐老子之後，不敢履躡其跡，仍徐進問，請修身之道如何。</span></p>
<p class="em2 strong">老子曰：「而容崖然，<span class="jiazhu"><span class="yinwen">注</span>進趨不安之貌。<span class="yinwen">疏</span>而，汝也。言汝莊飾容貌，夸駭於人，自爲崖岸，不能舒適。</span>而目衝然，<span class="jiazhu"><span class="yinwen">注</span>衝出之貌。<span class="yinwen">疏</span>心既不安，目亦馳動，故左盼右睇，睢盱充詘也。</span>而顙頯然，<span class="jiazhu"><span class="yinwen">注</span>高露發美之貌。<span class="yinwen">疏</span>顙額高亢，顯露華飾，持此容儀，矜敖於物。<span class="yinwen">釋文</span><span class="normal">顙頯</span>上息黨反，下去軌反。本又作顯，如字。司馬本作䫥。</span>而口闞然，<span class="jiazhu"><span class="yinwen">注</span>虓豁之貌。<span class="yinwen">疏</span>郭注云，虓豁之貌也。謂志性强梁，言語雄猛，夸張虓豁，使人可畏也。<span class="yinwen">釋文</span><span class="normal">闞</span>郭許覽反，又火斬反，又火暫反。<span class="normal">虓</span>火交反。<span class="normal">豁</span>火括反。</span>而狀義然，<span class="jiazhu"><span class="yinwen">注</span>踶跂自持之貌。<span class="yinwen">疏</span>義，宜也。踶跂驕豪，實乖典禮，而修飾容狀，自然合宜也。<span class="yinwen">釋文</span><span class="normal">踶</span>直氏反。<span class="normal">跂</span>去氏反。◎慶藩案：義讀爲峨。義然，峨然也。說詳俞氏大宗師篇平議。郭訓成疏兩失之。</span>似繫馬而止也。<span class="jiazhu"><span class="yinwen">注</span>志在奔馳。<span class="yinwen">疏</span>形雖矜莊，而心性諠躁，猶如逸馬被繫，意存奔走。</span>動而持，<span class="jiazhu"><span class="yinwen">注</span>不能自舒放也。<span class="yinwen">疏</span>馳情逐境，觸物而動，不能任適，每<span class="shanchu" data-rel="事"></span><span class="buzi" data-rel="">自</span><span class="jiaozhusup">【校：「事」，《南華真經注疏》從輯要本作「自」。據之改。】</span>拘持。</span>發也機，<span class="jiazhu"><span class="yinwen">注</span>趨捨速也。<span class="yinwen">疏</span>機，弩牙也。攀緣之心，遇境而發，其發猛速，有類弩牙。</span>察而審，<span class="jiazhu"><span class="yinwen">注</span>明是非也。<span class="yinwen">疏</span>不能虛遣，違順兩忘，而明察是非，域心審定。</span>知巧而覩於泰，<span class="jiazhu"><span class="yinwen">注</span>泰者，多於本性之謂也。巧於見泰，則拙於抱朴。<span class="yinwen">疏</span>泰，多也。不能忘巧忘知，觀無爲之一理，而詐知詐巧，見有爲之多事。</span>凡以爲不信。<span class="jiazhu"><span class="yinwen">注</span>凡此十事，以爲不信性命而蕩夫毁譽，皆非修身之道也。<span class="yinwen">疏</span>信，實也。言此十事，皆是虛詐之行，非真實之德也。◎家世父曰：郭象云，凡此十事，以爲不信性命而蕩夫毁譽，於文多一轉折。凡以爲不信，言凡所爲皆出於矯揉，與自然之性不相應，故謂之不信。容也，目也，顙也，口也，狀也，一有矜持，若繫馬而制其奔突，不能自信於心也。動而發，一其機應之，而相勝以知巧，不能自信於外也。微分兩義，不得爲十事。</span>邊竟<span class="jiaozhusup">【校：趙諫議本竟作境。】</span>有人焉，其名爲竊。」<span class="jiazhu"><span class="yinwen">注</span>亦如<span class="jiaozhusup">【校：世德堂本如作知。】</span>汝所行，非正人也。<span class="yinwen">疏</span>竊，賊也。邊蕃境域，忽有一人，不憚憲章，但行竊盜。內則損傷風化，外則阻隔蕃情，蠹政害物，莫斯之甚。成綺之行，其猥亦然，舉動睢盱，猶如此賊也。<span class="yinwen">釋文</span><span class="normal">邊竟</span>音境。<span class="normal">有人焉其名爲竊</span>邊垂之人，不聞知禮樂之正，縱有言語，偶會墳典，皆是竊盜所得，其道何足語哉！司馬云：言遠方嘗有是人。</span></p>
<p class="em2 strong">夫子曰：「夫道，於大不終，於小不遺，故萬物備。<span class="jiazhu"><span class="yinwen">疏</span>莊周師老君，故呼爲夫子也。終，窮也。二儀雖大，猶在道中，不能窮道之量；秋毫雖小，待之成體，此則於小不遺。既其能小能大，故知備在萬物。</span>廣廣乎其无不容也，淵<span class="jiaozhusup">【校：闕誤引江南古藏本重淵字。】</span>乎其不可測也。<span class="jiazhu"><span class="yinwen">疏</span>既大無不包，細無不入，貫穿萬物，囊括二儀，故廣廣歎其寬博，淵乎美其深遠。◎慶藩案：廣廣，猶言曠曠也。曠曠者，虛無人之貌。<span class="buzi" data-rel=""><span class="titles">漢書</span></span>五行志，師出過時，茲謂廣，李奇曰：廣，音曠。曠與廣，古字義通。<span class="titles"><span class="shanchu" data-rel="漢書"></span></span>武五子傳，横術（薛瓚曰：術，道路也。）何廣廣兮，蘇林曰：廣，音曠。</span>形德仁義，神之末也，非至人孰能定之！<span class="jiazhu"><span class="yinwen">疏</span>夫形德仁義者，精神之末跡耳，非所以跡也，救物之弊，不得已而用之。自非至聖神人，誰能定其粗妙耶！</span>夫至人有世，不亦大乎！而不足以爲之累。<span class="jiazhu"><span class="yinwen">注</span>用世，故不患其大也。<span class="yinwen">疏</span>聖人威跨萬乘，王有世界，位居九五，不亦大乎！而姑射汾陽，忘物忘己，即動即寂，何四海之能累乎！</span>天下奮棅而不與之偕，<span class="jiazhu"><span class="yinwen">注</span>靜而順之。<span class="yinwen">疏</span>棅，權也。偕，居也。社稷顛覆，宇內崩離，趨世之人，奮動權棅，必靜而自守，不與並逐也。<span class="yinwen">釋文</span><span class="normal">奮棅</span>音柄。司馬云：威權也。李丑倫反。一本作棟。◎家世父曰：釋文引司馬云，棅，威權也。說文：柄，柯也。柄，或<span class="shanchu" data-rel="從"></span><span class="buzi" data-rel="">作</span>棅。管子山權數篇此之謂國權，此謂君棅。操國計之盈虛，謂之國權。制人事之重輕，謂之君棅。棅者，所藉以制事者也。大者制大，小者制小，相與奮起以有爲於世，皆有所借者也。說文：叚，借也。無所假則無爲，無爲則因以爲弟靡，因以爲波流，而隨物以遷焉。無假而不與利遷，斯之謂無爲而無不爲。郭象云，任真而直往，非也。</span>審乎无假而不與利遷，<span class="jiazhu"><span class="yinwen">注</span>任真而直往也。<span class="yinwen">疏</span>志性安靜，委命任真，榮位既不關情，財利豈能遷動也！</span>極物之真，能守其本，<span class="jiazhu"><span class="yinwen">疏</span>夫聖人靈鑒洞徹，窮理盡性，斯極物之真者也。而應感無方，動不傷寂，能守其本。</span>故外天地，遺萬物，而神未嘗有所困也。<span class="jiazhu"><span class="yinwen">疏</span>雖復握圖御宇，總統羣方，而忘外二儀，遺棄萬物，是以爲既無爲，事既無事，心閒神王，何困弊之有！</span>通乎道，合乎德，<span class="jiazhu"><span class="yinwen">疏</span>淡泊之心，通乎至道，虛忘之智，合乎上德，斯乃境智相會，能<span class="shanchu" data-rel="斯"></span><span class="buzi" data-rel="">所</span>冥符也。</span>退仁義，<span class="jiazhu"><span class="yinwen">注</span>進道德也。</span>賓禮樂，<span class="jiazhu"><span class="yinwen">注</span>以情性爲主也。<span class="yinwen">疏</span>退仁義之澆薄，進道德之淳和，擯禮樂之浮華，主無爲之虛淡。◎俞樾曰：賓當讀爲擯，謂擯斥禮樂也，與上句退仁義一律。郭注曰，以性情爲主也，則以本字讀之，其義轉迂。達生篇曰，賓於鄉里，逐於州部，此即假賓爲擯之證。◎慶藩案：俞說是也。古賓擯音同，音同之字，往往叚借爲義。周禮司儀，賓拜送幣，釋文云：賓，音擯。本書徐无鬼篇，賓於寡人，司馬本賓作擯，即其證。</span>至人之心有所定矣。」<span class="jiazhu"><span class="yinwen">注</span>定於無爲也。<span class="yinwen">疏</span>恬淡無爲而用不乖寂，定矣。</span></p>
<p class="em2 strong">世之所貴道者書也，<span class="jiazhu"><span class="yinwen">疏</span>道者，言說；書者，文字。世俗之人，識見浮淺，或託語以通心，或因書以表意，持<span class="shanchu" data-rel="許"></span><span class="buzi" data-rel="">誦</span>往來，以爲貴重，不知無足可言也。</span>書不過語，語有貴也。語之所貴者意也，<span class="jiazhu"><span class="yinwen">疏</span>所以致書，貴宣於語，所以宣語，貴表於意也。</span>意有所隨。意之所隨者，不可以言傳也，<span class="jiazhu"><span class="yinwen">疏</span>隨，從也。意之所出，從道而來，道既非色非聲，故不可以言傳說。<span class="yinwen">釋文</span><span class="normal">言傳</span>丈專反。後同。</span>而世因貴言傳書。世雖貴之<span class="jiaozhusup">【校：世德堂本之下有哉字。】</span>，我猶不足貴也，爲其貴非其貴也。<span class="jiazhu"><span class="yinwen">注</span>其貴恆在意言之表。<span class="yinwen">疏</span>夫書以載言，言以傳意，而末世之人，心靈暗塞，遂貴言重書，不能忘言求理。故雖貴之，我猶不足貴者，爲言書糟粕，非可貴之物也。故郭注云，其貴恆在意言之表。<span class="yinwen">釋文</span><span class="normal">爲其</span>于僞反。</span>故視而可見者，形與色也；聽而可聞者，名與聲也。悲夫，世人以形色名聲爲足以得彼之情！夫形色名聲果不足以得彼之情，<span class="jiazhu"><span class="yinwen">注</span>得彼<span class="buzi" data-rel="">之</span><span class="jiaozhusup">【校：之字依宋本及疏補。】</span>情，唯忘言遺書者耳。<span class="yinwen">疏</span>夫目之所見，莫過形色，耳之所聽，唯在名聲。而世俗之人，不達至理，謂名言聲色，盡道情實。豈知玄極，視聽莫偕！愚惑如此，深可悲歎。郭注云，得彼之情，唯忘言遺書者耳。</span>則知者不言，言者不知，而世豈識之哉！<span class="jiazhu"><span class="yinwen">注</span>此絶學去知之意也。<span class="yinwen">疏</span>知道者忘言，貴德者不知，而聾俗愚迷，豈能識悟！唯當達者方體之矣。<span class="yinwen">釋文</span><span class="normal">知者</span>如字。下同。或並音智。<span class="normal">去尚</span>起吕反。</span></p>
<p class="em2 strong">桓公讀書於堂上。輪扁斲輪於堂下，釋椎鑿而上，問桓公曰：「敢問，公之所讀者<span class="jiaozhusup">【校：世德堂本者作爲。】</span>何言邪？」<span class="jiazhu"><span class="yinwen">疏</span>桓公，齊桓公也。輪，車輪也。扁，匠人名也。斲，雕斫也。釋，放也。齊君翫讀，輪扁打車，貴賤不同，事業各異，乃釋放其具，方事質疑。欲明至道深玄，不可傳<span class="shanchu" data-rel="集"></span><span class="buzi" data-rel="">說</span>，故寄桓公匠者，略顯忘言之致也。<span class="yinwen">釋文</span><span class="normal">桓公</span>李云：齊桓公也，名小白。<span class="normal">輪扁</span>音篇，又符殄反。司馬云：斲輪人也，名扁。<span class="normal">斲</span>陟角反。<span class="normal">椎</span>直追反。<span class="normal">而上</span>時掌反。</span></p>
<p class="em2 strong">公曰：「聖人之言也。」<span class="jiazhu"><span class="yinwen">疏</span>所謂憲章文武，祖述堯舜，是聖人之言。</span></p>
<p class="em2 strong">曰：「聖人在乎？」<span class="jiazhu"><span class="yinwen">疏</span>又問：「聖人見在以不？」</span></p>
<p class="em2 strong">公曰：「已死矣。」<span class="jiazhu"><span class="yinwen">疏</span>答曰：「聖人雖死，厥敎尚存焉。」</span></p>
<p class="em2 strong">曰：「然則君之所讀者，古人之糟魄已夫！」<span class="jiazhu"><span class="yinwen">疏</span><span class="shanchu" data-rel="夫"></span>酒滓曰糟，漬糟曰粕。夫醇酎比乎道德，糟粕方之仁義，已陳芻狗，曾何足云！<span class="yinwen">釋文</span><span class="normal">糟</span>音遭。李云：酒滓也。<span class="normal">魄</span>普各反。司馬云：爛食曰魄。一云：糟爛爲魄。本又作粕，音同。許慎云：粕，已漉麤糟也。或普白反，謂魂魄也。<span class="normal">已夫</span>音符。絶句。或如字。◎慶藩案：釋文，魄，本又作粕，即司馬本也。<span class="titles">文選</span>陸士衡文賦<span class="buzi" data-rel="">注</span>引司馬云：爛食曰粕。</span></p>
<p class="em2 strong">桓公曰：「寡人讀書，輪人安得議乎！有說則可，无說則死。」<span class="jiazhu"><span class="yinwen">疏</span>貴賤禮隔，不可輕言，庸委之夫，輒敢議論。說若有理，方可免辜，如其無辭，必獲死罪。</span></p>
<p class="em2 strong">輪扁曰：「臣也以臣之事觀之。斲輪，徐則甘而不固，疾則苦而不入。不徐不疾，得之於手而應於心，口不能言，有數存焉於其間。<span class="jiazhu"><span class="yinwen">疏</span>甘，緩也。苦，急也。數，術也。夫斲輪失所則<span class="buzi" data-rel="">不</span><span class="jiaozhusup">【校：不字依正文補。】</span>牢固，若使得宜，則口不能言也。況之理敎，其義亦然。<span class="yinwen">釋文</span><span class="normal">甘</span>如字，又音酣。司馬云：甘者，緩也。苦者，急也。<span class="normal">有數</span>李云：色注反，數，術也。◎盧文弨曰：案前後俱作色主反，此注字疑譌。</span>臣不能以喻臣之子，臣之子亦不能受之於臣，是以行年七十而老斲輪。<span class="jiazhu"><span class="yinwen">注</span>此言物各有性，敎學之無益也。<span class="yinwen">疏</span>喻，曉也。輪扁之術，不能示其子，輪扁之子，亦不能稟受其敎，是以行年至老，不免斤斧之勞。故知物各有性，不可倣效。</span>古之人與其不可傳也死矣，然則君之所讀者，古人之糟魄已夫！」<span class="jiazhu"><span class="yinwen">注</span>當古<span class="jiaozhusup">【校：趙諫議本古作今。】</span>之事，已滅<span class="jiaozhusup">【校：趙本滅作減。】</span>於古矣，雖或傳之，豈能使古在今哉！古不在今，今事已變，故絶學任性，與時變化而後至焉。<span class="yinwen">疏</span>夫聖人制法，利物隨時，時既不停，法亦隨變。是以古人古法淪殘於前，今法今人自興於後，無容執古聖跡行乎今世。故知所讀之書，定是糟粕也。<span class="yinwen">釋文</span><span class="normal">人與</span>如字，又一音餘。<span class="normal">可傳</span>直專反。注同。</span></p> 



</div></body></html>