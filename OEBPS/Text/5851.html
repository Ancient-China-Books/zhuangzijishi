<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>徐无鬼第二十四</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="徐无鬼第二十四">徐无鬼第二十四</span></span></h1>
<p><span class="jiazhu"><span class="yinwen">釋文</span>以人名篇。</span></p>
<hr/>
<p class="em2 strong">徐无鬼因女商見魏武侯，<span class="jiazhu"><span class="yinwen">疏</span>姓徐，字无鬼，隱者也。姓女，名商，魏之宰臣。武侯，文侯之子，畢萬十世孫也。无鬼欲箴規武侯，故假宰臣以見之。<span class="yinwen">釋文</span><span class="normal">徐无鬼</span>緡山人，魏之隱士也。司馬本作緡山人徐无鬼。<span class="normal">女商</span>人名也。李云：无鬼女商，並魏幸臣。<span class="normal">魏武侯</span>名擊，文侯之子，治安邑。</span>武侯勞之曰：「先生病矣！苦於山林之勞，故乃肯見於寡人。」<span class="jiazhu"><span class="yinwen">疏</span>久處山林，勤苦貧病，忽能降志，混跡俗中，中心欣悦，有慰勞也。<span class="yinwen">釋文</span><span class="normal">武侯勞之</span>力報反。唯山林之勞一字如字，餘并下章並力報反。</span></p>
<p class="em2 strong">徐无鬼曰：「我則勞於君，君有何勞於我！君將盈耆欲，長好惡，則性命之情病矣；君將黜耆欲，掔好惡，則耳目病矣。<span class="jiazhu"><span class="yinwen">注</span>嗜欲好惡，內外無可。<span class="yinwen">疏</span>黜，廢退也。掔，引卻也。君若嗜欲盈滿，好惡長進，則性命精靈困病也；君屏黜嗜欲，掔去好惡，既不稱適，故耳目病矣。是故我將慰勞於君，君有何暇能勞於我也！<span class="yinwen">釋文</span><span class="normal">盈耆</span>時志反。下、注同。<span class="normal">長</span>丁丈反。<span class="normal">好</span>呼報反。下注、下章同。<span class="normal">惡</span>烏路反。下注、下章同。<span class="normal">黜</span>敕律反，退也。本又作出，音同。司馬本作咄。<span class="normal">掔</span>苦田反，又口閑反。<span class="titles">爾雅</span>云：固也。崔云：引去也。司馬云：牽也。</span>我將勞君，君有何勞於我！<span class="jiazhu"><span class="yinwen">疏</span>此重結前義。</span>」武侯超然不對。<span class="jiazhu"><span class="yinwen">注</span>不說其言。<span class="yinwen">疏</span>超，悵也。既不稱情，故悵然不答。<span class="yinwen">釋文</span><span class="normal">超然</span>司馬云：猶悵然也。<span class="normal">不說</span>音悦。下文大說同。</span></p>
<p class="em2 strong">少焉，徐无鬼曰：「嘗語君，吾相狗也。<span class="jiazhu"><span class="yinwen">疏</span>既覺武侯悵然不悦，試語狗馬，庶愜其心。<span class="yinwen">釋文</span><span class="normal">語君</span>魚據反。<span class="normal">吾相</span>息亮反。下皆同。</span>下之質執飽而止，是狸德也；<span class="jiazhu"><span class="yinwen">疏</span>執守情志，唯貪飽食，此之形質，德比狐狸，下品之狗。<span class="yinwen">釋文</span><span class="normal">下之質</span>一本無質字。<span class="normal">執飽而止</span>司馬以執字絶句，云：放下之能執禽也。<span class="normal">是狸德也</span>謂貪如狐狸也。◎俞樾曰：<span class="titles">廣雅</span>釋獸：狸，貓也。貓之捕鼠，飽而止矣，故曰是狸德也。秋水篇曰，騏驥驊騮，一日而馳千里，捕鼠不如狸狌。此本書以狸爲貓之證。御覽引尸子曰：使牛捕鼠，不如貓狌之捷。莊子言狸狌，尸子言貓牲，一也。釋文曰，狸德，謂貪如狐狸也，未得其義。</span>中之質若視日，<span class="jiazhu"><span class="yinwen">疏</span>意氣高遠，望如視日，體質如斯，中品狗也。<span class="yinwen">釋文</span><span class="normal">示日</span>音視。司馬本作視，云：視日瞻遠也。◎盧文弨曰：今書作視日。舊音視，仍譌作示，今改正。</span>上之質若亡其一。<span class="jiazhu"><span class="yinwen">疏</span>一，身也。神氣定審，若喪其身，上品之狗也。<span class="yinwen">釋文</span><span class="normal">若亡其一</span>一，身也；謂精神不動，若無其身也。</span>吾相狗，又不若吾相馬也。<span class="jiazhu"><span class="yinwen">疏</span>狗有三品，馬有數階，而相狗之能，不若相馬。武侯庸鄙，故以此逗機，冀其歡悦，庶幾歸正。</span>吾相馬，直者中繩，<span class="jiazhu"><span class="yinwen">疏</span>謂馬前齒。</span>曲者中鉤，<span class="jiazhu"><span class="yinwen">疏</span>謂馬項也。</span>方者中矩，<span class="jiazhu"><span class="yinwen">疏</span>謂馬頭也。</span>圓者中規，<span class="jiazhu"><span class="yinwen">疏</span>謂馬眼也。<span class="yinwen">釋文</span><span class="normal">直者中繩</span>丁仲反。下皆同。司馬云：直，謂馬齒；曲，謂背上；方，謂頭；圓，謂目。</span>是國馬也，<span class="jiazhu"><span class="yinwen">疏</span>合上之相，是謂諸侯之國上品馬也。</span>而未若天下馬也。天下馬有成材，<span class="jiazhu"><span class="yinwen">疏</span>材德素成，不待於習，斯乃宇內上馬，天王所馭也。<span class="yinwen">釋文</span><span class="normal">成材</span>字亦作才。言自然已足，不須敎習也。</span>若卹若失，若喪其一，<span class="jiazhu"><span class="yinwen">疏</span>眼自顧視，既似憂虞，蹄足緩疏，又如奔佚，觀其神彩，若忘己身，如此之材，天子馬也。<span class="yinwen">釋文</span><span class="normal">若卹</span>音恤。<span class="normal">若失</span>音逸。司馬本作佚。李云：卹失，皆驚悚若飛也。<span class="normal">若喪</span>息浪反。下章注同。<span class="normal">其一</span>言喪其耦也。</span>若是者，超軼絶塵，不知其所。<span class="jiazhu"><span class="yinwen">疏</span>軼，過也。馳走迅速，超過羣馬，疾若迅風，塵埃遠隔，既非敎習，故不知所由也。<span class="yinwen">釋文</span><span class="normal">超軼</span>李音逸，徐徒列反。崔云：徹也。<span class="titles">廣雅</span>云：過也。</span>」武侯大悦而笑。<span class="jiazhu"><span class="yinwen">注</span>夫真人之言何遜哉？唯物所好之可也。<span class="yinwen">疏</span>語當其機，故笑而歡悦。</span></p>
<p class="em2 strong">徐无鬼出，女商曰：「先生獨何以說吾君乎？<span class="jiazhu"><span class="yinwen">疏</span>議事已了，辭而出。女商怪君歡笑，是以咨問无鬼也。<span class="yinwen">釋文</span><span class="normal">以說</span>如字，又始銳反。下皆同。司馬作悦。</span>吾所以說吾君者，横說之則以詩書禮樂，從說之則以金板六弢，<span class="jiazhu"><span class="yinwen">疏</span>詩書禮樂，六經。金版六弢，周書篇名也，或言祕讖也。本有作韜字者，隨字讀之，云是太公兵法，謂文武虎豹龍犬六弢也。横，遠也；從，近也。武侯好武而惡文，故以兵法爲從，六經爲横也。<span class="yinwen">釋文</span><span class="normal">從說</span>子容反。<span class="normal">金版</span>本又作板，薄版反，又如字。◎盧文弨曰：今書作板。<span class="normal">六弢</span>吐刀反。司馬崔云：金版六弢，皆周書篇名。或曰：秘（識）〔讖〕<span class="jiaozhusup">【校：讖字依釋文原本改。】</span>也。本又作六韜，謂太公六韜，文武虎豹龍犬也。</span>奉事而大有功者不可爲數，而吾君未嘗啓齒。<span class="jiazhu"><span class="yinwen">注</span>是直樂鴳以鐘鼓耳，故愁。◎慶藩案：<span class="titles">文選</span>郭景純游仙詩注引司馬云：啓齒，笑也。釋文闕。<span class="yinwen">釋文</span><span class="normal">樂</span>音洛。章末同。<span class="normal">鴳</span>一諫反。</span>今先生何以說吾君，使吾君說若此乎？」<span class="jiazhu"><span class="yinwen">疏</span>奉事武侯，盡於忠節，或獻替可否，功績克彰，如此之徒，不可稱數，而我君未嘗開口而微笑。今子有何術，遂使吾君歡說如此耶？<span class="yinwen">釋文</span><span class="normal">吾君說</span>音悦。</span></p>
<p class="em2 strong">徐无鬼曰：「吾直告之吾相狗馬耳。」<span class="jiazhu"><span class="yinwen">疏</span>夫藥無貴賤，瘉疾則良，故直告犬馬，更無佗說。</span></p>
<p class="em2 strong">女商曰：「若是乎？」<span class="jiazhu"><span class="yinwen">疏</span>直（置）如是告狗馬乎？怪其術淺，故有斯問。</span></p>
<p class="em2 strong">曰：「子不聞夫越之流人乎？去國數日，見其所知而喜；<span class="jiazhu"><span class="yinwen">注</span>各思其本性之所好。<span class="yinwen">疏</span>去國迢遞，有被流放之人，或犯憲綱，或遭苛政。辭鄉甫爾，始經數日，忽逢知識，喜慰何疑！此起譬也。<span class="yinwen">釋文</span><span class="normal">越之流人</span>越，遠也。司馬云，流人，有罪見流徙者也。<span class="normal">數日</span>所主反。</span>去國旬月，見所嘗見於國中者喜；<span class="jiazhu"><span class="yinwen">疏</span>日月稍久，思鄉漸深，雖非相識，而國中曾見故人，見之而歡也。</span>及期年也，見似人者而喜矣；不亦去人滋久，思人滋深乎？<span class="jiazhu"><span class="yinwen">注</span>各得其所好則無思，無思則忘其所以喜也。<span class="yinwen">疏</span>去國周年，所適漸遠，故見似鄉里人而歡喜矣。豈非離家漸遠而思戀滋深乎？以況武侯性好犬馬，久不聞政事，等離鄉之人，忽聞談笑。<span class="yinwen">釋文</span><span class="normal">及期</span>音基。</span>夫逃虛空者，藜藋柱乎<span class="jiaozhusup">【校：闕誤引文如海張君房本乎俱作于。】</span>鼪鼬之逕，踉位其空，聞人足音跫然而喜矣，又<span class="jiaozhusup">【校：世德堂本又作而。】</span>況乎昆弟親戚之謦欬其側者乎！<span class="jiazhu"><span class="yinwen">注</span>得所至樂，則大悦也。<span class="yinwen">疏</span>柱，塞也。踉，良人也。跫，行聲也。夫時遭暴亂，運屬飢荒，逃避波流，於虛園曠<span class="jiaozhusup">【校：依輯要本補「曠」字。】</span>宅，唯有藜藿野草，柱塞門庭，狙蝯鼪鼬，蹊徑斯在，若於堂宇人位，虛廣閒然。當爾之際，思鄉滋甚，忽聞佗人行聲，猶自欣悦，況乎兄弟親眷謦欬言笑者乎！此重起譬也。<span class="yinwen">釋文</span><span class="normal">夫逃</span>司馬本作巡也。<span class="normal">虛空者</span>司馬云：故壞冢處爲空虛也。<span class="normal">藜</span>力西反。<span class="normal">藋</span>徒弔反。本或作𧅈，同。<span class="normal">柱</span>誅矩反。司馬云：塞也。<span class="normal">乎鼪</span>音生，又音姓。<span class="normal">鼬</span>由救反。<span class="normal">之逕</span>本亦作徑。司馬云：徑，道也。本又作跡。元嘉本作迭，徐音逸。崔云：迭，跡。◎慶藩案：藜，蒿也。藋即今所謂灰藋也。<span class="titles">爾雅</span>拜商藋，郭注：商藋，似藜。案藜藋皆生於不治之地，其高過人，必排之而後得進，故<span class="titles">史記</span>仲尼弟子傳曰排藜藋。此言柱乎鼪鼬之逕，亦極謂其高也。<span class="normal">良位其空</span>司馬云：良，良人，謂巡虛者也。位其空，謂處虛空之間也。良，或作踉，音同。◎盧文弨曰：今書良作踉。◎家世父曰：釋文良位其空，司馬云，良人，謂巡虛者也。良或作踉。據秋水篇跳梁乎井榦之上，一本作跳踉。潘安仁射雉賦已踉蹡而徐來。<span class="titles">玉篇</span>：踉䠙，疾行。此云藜藋鼪鼬之逕，有空隙焉，蹌踉處乎其中。說文：蹌，動貌。舒〔言〕之（言）曰蹌踉，急〔言〕之（言）曰踉。釋文誤。<span class="normal">跫然</span>郭巨恭反，李曲恭反，又曲勇反，悚也。徐苦江反，又袪扃反。司馬云：喜貌。崔云：行人之聲。<span class="normal">而喜矣</span>李云：喻武侯之無人君之德而處在防衞之間，雖臨朝矯厲，愈非其意，及得其所思，猶逃竄之聞人音，安能不跫然改貌，釋然而喜也！<span class="normal">謦</span>苦頂反，又音罄。<span class="normal">欬</span>苦愛反，一音器。李云：謦欬，喻言笑也。但呼聞所好猶大悦，況骨肉之情，歡之至也。</span>久矣夫莫以真人之言謦欬吾君之側乎！」<span class="jiazhu"><span class="yinwen">注</span>所以未嘗啓齒也。夫真人之言所以得吾君，性也；始得之而喜，久得之則忘。<span class="yinwen">疏</span>武侯思聞犬馬，其日固久，譬彼流人，方（滋）〔茲〕逃客，羈（弊）〔旅〕既淹，實懷鄉眷。今乃以真人六經之說，太公兵法之談，謦欬其側，非所宜也。此合前（諭）〔喻〕也。<span class="yinwen">釋文</span><span class="normal">久矣夫</span>音扶。後放此。</span></p>
<p class="em2 strong">徐无鬼見武侯，武侯曰：「先生居山林，食芧栗，厭蔥韭，以賓寡人，久矣夫！今老邪？其欲干酒肉之味邪？其寡人亦有社稷之福邪？」<span class="jiazhu"><span class="yinwen">疏</span>干，求也。久處山林，飧食蔬果，年事衰老，勞苦厭倦，豈不欲求於滋味以養頽齡乎？庶稟德以謀固宗廟。<span class="yinwen">釋文</span><span class="normal">食芧</span>音序，又食汝反。本亦作芧栗。◎慶藩案：說文：橡，栩實。又曰：栩，𣏗也（𣏗與芧同。），其實草。（今借用（早）〔草〕字，俗作皁。）一曰樣。又曰：草斗，櫟實，一曰樣斗。高注吕氏春秋：橡，（早）〔皁〕<span class="jiaozhusup">【校：皁字依吕氏春秋高注改。】</span>斗也（恃君篇。），其狀如栗，<span class="titles">漢書</span>司馬相如傳應劭注曰：櫟，采木也。合觀諸說，櫟，一名栩，一名𣏗，一名采；其實謂之皁，亦謂之樣。是樣者，采實也。司馬此注𣏗橡子也，則采亦謂之樣矣。說文樣字，今書傳皆作橡。（案山木篇杼栗，徐无鬼篇作芧栗，是芧𣏗杼三字皆通。淮南本經菱杼紾抱，高注：杼，采實也。王引之曰：杼，水草也。杼讀爲芧，字亦作苧。<span class="titles">漢書</span>司馬相如傳上林賦蔣芧青薠，張揖曰：芧，三棱也。<span class="titles">文選</span>芧作苧。作苧者或字，作杼者借（之）〔字〕也。）<span class="normal">韭</span>音久。或艹下作<span class="jiaozhusup">【校：此下當有脫字。下作字後亦脫。】</span>者，非也。◎盧文弨曰：艹，即草字頭，艹下作，乃俗韭字。舊艹作卄，譌，今改正。<span class="normal">以賓</span>必刃反。本或作擯。司馬云：擯，棄也。又必人反。李云：賓客也。<span class="normal">欲干</span>李云：干，求也。<span class="normal">社稷之福邪</span>李云：謂善言嘉謀，可以利社稷也。</span></p>
<p class="em2 strong">徐无鬼曰：「无鬼生於貧賤，未嘗敢飲食君之酒肉，將來勞君也。」<span class="jiazhu"><span class="yinwen">疏</span>生涯貧賤，安於山藪，豈欲貪於飲食以自養哉？葢不然乎！將勞君也。</span></p>
<p class="em2 strong">君曰：「何哉，奚勞寡人？」<span class="jiazhu"><span class="yinwen">疏</span>奚，何也。問其所以也。</span></p>
<p class="em2 strong">曰：「勞君之神與形。」<span class="jiazhu"><span class="yinwen">疏</span>食欲無厭，形勞神倦，故慰之耳。</span></p>
<p class="em2 strong">武侯曰：「何謂邪？」<span class="jiazhu"><span class="yinwen">疏</span>問其所言，有何意謂。</span></p>
<p class="em2 strong">徐无鬼曰：「天地之養也一，<span class="jiazhu"><span class="yinwen">注</span>不以爲君而恣之無極。<span class="yinwen">疏</span>夫天地兩儀，亭毒羣品，物於資養，周普無偏，不以爲君恣其奢侈。此並是无鬼勞君之辭。</span>登高不可以爲長，居下不可以爲短。君獨爲萬乘之主，以苦一國之民，以養耳目鼻口，<span class="jiazhu"><span class="yinwen">注</span>如此，違天地之平也。<span class="yinwen">疏</span>登高位爲君子，不可樂之以爲長；居卑下爲百姓，不可苦之以爲短。而獨誇萬乘之威，苦此一國黎庶，貪色聲香味，以恣耳目鼻口，既違天地之意，竊爲公不取焉。<span class="yinwen">釋文</span><span class="normal">萬乘</span>繩證反。</span>夫神者不自許也。<span class="jiazhu"><span class="yinwen">注</span>物與之耳。<span class="yinwen">疏</span>許，與也。夫聖主神人，物我平等，必不多貪滋味而自與焉。<span class="yinwen">釋文</span><span class="normal">不自許</span>司馬云：許，與也。</span>夫神者，好和而惡姦；<span class="jiazhu"><span class="yinwen">注</span>與物共者，和也；私自許者，姦也。<span class="yinwen">疏</span>夫神聖之人，好與物和同而惡姦私者。</span>夫姦，病也，故勞之。唯君所病之，何也？」<span class="jiazhu"><span class="yinwen">疏</span>夫姦者私通，於理爲病。君獨有斯病，其困如何？<span class="yinwen">釋文</span><span class="normal">夫姦病</span>王云：姦者，以正從邪也，謂病也。<span class="normal">所病之何也</span>李云：服而無對也。或云：養違天地之平，獨恣其欲，自許不損於神而以姦爲病，故不知所以。以此爲病，何爲乎？</span></p>
<p class="em2 strong">武侯曰：「欲見先生久矣。吾欲愛民而爲義偃兵，其可乎？」<span class="jiazhu"><span class="yinwen">疏</span>欲行愛養之仁而爲裁非之義，脩於文敎，偃息兵戈，如斯治國，未知可不也？<span class="yinwen">釋文</span><span class="normal">偃兵</span>偃，息也。</span></p>
<p class="em2 strong">徐无鬼曰：「不可。愛民，害民之始也；<span class="jiazhu"><span class="yinwen">注</span>愛民之跡，爲民所尚。尚之爲愛，愛已僞也。</span>爲義偃兵，造兵之本也；<span class="jiazhu"><span class="yinwen">注</span>爲義則名彰，名彰則競興，競興則喪其真矣。父子君臣，懷情相欺，雖欲偃兵，其可得乎！<span class="yinwen">疏</span>夫偏愛之仁，裁非之義，偃武之功，脩文之事，跡既彰矣，物斯徇焉，害民造兵，自此始也。</span>君自此爲之，則殆不成。<span class="jiazhu"><span class="yinwen">注</span>從無爲爲之乃成耳。<span class="yinwen">疏</span>自，從也。殆，近也。從此以爲，必殆隳敗無爲之本，故近不成也。</span>凡成美，惡器也；<span class="jiazhu"><span class="yinwen">注</span>美成於前，則僞生於後，故成美者乃惡器也。<span class="yinwen">疏</span>夫善善之事，成之於前，美跡既彰，物則趨競，故爲惡之器具也。</span>君雖爲仁義，幾且僞哉！<span class="jiazhu"><span class="yinwen">注</span>民將以僞繼之耳，未肯爲真也。<span class="yinwen">疏</span>幾，近也。仁義跡顯，物皆喪真，故近僞本也。</span>形固造形，<span class="jiazhu"><span class="yinwen">注</span>仁義有形，固僞形必作。<span class="yinwen">疏</span>仁義二塗，並有形跡，故前跡既依，後形必造。</span>成固有伐，<span class="jiazhu"><span class="yinwen">注</span>成則顯也。<span class="yinwen">疏</span>夫功名成者，必招爭競，故有征伐。</span>變固外戰。<span class="jiazhu"><span class="yinwen">注</span>失其常然。<span class="yinwen">疏</span>夫造作刑法而變更易常者，物必害之，故致外敵，事多爭戰。<span class="yinwen">釋文</span><span class="normal">成固有伐變固外戰</span>王云：成功在己，亦眾所不與，欲無有伐，其可得乎！夫僞生形造，又伐焉，非本所圖，勢之變也。既有僞伐，得無戰乎！◎家世父曰：假仁義爲名，將日懸仁義之形於胸中，而凡依於仁義之形，皆可意造之，成乎仁義之名則自多。小<span class="titles">爾雅</span>：伐，美也。謂自多其功美。仁（意）〔義〕可以意造之而固非安之，必有中變者矣。變則耳目手足皆失其常，喜怒哀樂亦違其節，是外戰也。凡有意爲之者，皆殆也。</span>君亦必无盛鶴列於麗譙之間，<span class="jiazhu"><span class="yinwen">注</span>鶴列，陳兵也。麗譙，高樓也。<span class="yinwen">釋文</span><span class="normal">鶴列</span>李云：謂兵如鶴之列行。司馬云：鶴列，鍾鼓也。<span class="normal">麗</span>如字，又力智反，力支反。<span class="normal">譙</span>本亦作嶕，在逍反。司馬郭李皆云：麗譙，樓觀名也。案謂華麗而嶕嶢。</span>无徒驥於錙壇之宮，<span class="jiazhu"><span class="yinwen">注</span>步兵曰徒。但不當爲義愛民耳，亦無爲盛兵走馬。<span class="yinwen">疏</span>鶴列，陳兵也，言陳設兵馬，如鶴之行列也。麗譙，高樓也。言其華麗嶕嶢也。錙壇，宮名也。君但勿起心偃兵爲義，亦無勞盛陳兵卒於高樓之下，（徒）〔走〕<span class="jiaozhusup">【校：走字依注文改。】</span>驥馬宮苑之間。<span class="yinwen">釋文</span><span class="normal">無徒</span>司馬云：徒，步也。<span class="normal">錙壇</span>徐側其反。錙壇，壇名。◎家世父曰：<span class="titles">史記</span>陳涉世家戰譙門中，顔師古注：門上爲高樓以望遠，樓一名譙。說文：封土曰壇。錙壇之宮，謂軍壘也。麗譙，城樓。盛鶴列者，守兵。徒驥，猶徒御也，謂行兵。</span>无藏逆於得，<span class="jiazhu"><span class="yinwen">注</span>得中有逆則失耳。<span class="yinwen">疏</span>莫包藏逆心而苟於得。<span class="yinwen">釋文</span><span class="normal">無藏</span>一本作臧，司馬本同。<span class="normal">逆於得</span>司馬本作德。李云：凡非理而貪，貪得而居之，此藏逆於德內者也。孰有貪得而可以德不失哉？固宜無藏而捨之。又云：謂有貪則逆道也。</span>无以巧勝人，<span class="jiazhu"><span class="yinwen">注</span>守其朴而朴各有所能則平。<span class="yinwen">疏</span>大巧若拙，各敦朴素，莫以機心爭勝於人。</span>无以謀勝人，<span class="jiazhu"><span class="yinwen">注</span>率其真知而知各有所長則均。<span class="yinwen">疏</span>忘心遣慮，率其真知，勿以謀謨勝捷於物。</span>无以戰勝人。<span class="jiazhu"><span class="yinwen">注</span>以道應物，物服而無勝名。<span class="yinwen">疏</span>先爲清淡，以道服人，勿以兵戰取勝於物。</span>夫殺人之士民，兼人之土地，以養吾私與吾神者，其戰不知孰善？勝之惡乎在？<span class="jiazhu"><span class="yinwen">注</span>不知以何爲善，則雖克非己勝。<span class="yinwen">疏</span>夫應天順人，而或滅凶殄逆者，雖亡國戮人而不失百姓之歡心也。若使誅殺人民，兼土并地，而意在貪取，私養其身及悦其心者，雖復戰克前敵，善勝於人，不知此勝於何處在，善且在誰邊也。<span class="yinwen">釋文</span><span class="normal">惡乎</span>音烏。下同。</span>君若勿已矣，脩胷中之誠，以應天地之情而勿攖。<span class="jiazhu"><span class="yinwen">注</span>若未能已，則莫若脩己之誠。<span class="yinwen">疏</span>誠，實也。攖，擾也。事不得止，應須治國，若脩心中之實，應二儀之生殺，無勞作法攖擾黎民。<span class="yinwen">釋文</span><span class="normal">勿攖</span>一營反，又一盈反。</span>夫民死已脱矣，君將惡乎用夫偃兵哉！」<span class="jiazhu"><span class="yinwen">注</span>甲兵無所陳，非偃也。<span class="yinwen">疏</span>（夫）〔大〕順天地，施化無心，民以勝殘，免脱傷死，何勞措意作法偃兵耶！<span class="yinwen">釋文</span><span class="normal">已脱</span>音奪。</span></p>
<p class="em2 strong">黃帝將見大隗乎具茨之山，<span class="jiazhu"><span class="yinwen">疏</span>黃帝，軒轅也。大隗，大道廣大而隗然空寂也。亦言：大隗，古之至人也。具茨，山名也。在（熒）滎陽密縣界，亦名泰隗山。黃帝聖人，久冥至理，方欲寄尋玄道，故託跡具茨。<span class="yinwen">釋文</span><span class="normal">大隗</span>五罪反。司馬崔本作泰隗。或云：大隗，神名也。一云：大道也。<span class="normal">具茨</span>一本作次，同。祀咨反，又音資。司馬本作疚。山名也。司馬云，在滎陽密縣東，今名泰隗山。</span>方明爲御，昌㝢驂乘，張若謵朋前馬，昆閽滑稽後車；<span class="jiazhu"><span class="yinwen">疏</span>方明滑稽等，皆是人名。在右爲驂，在左爲御。前馬，馬前爲導也。後車，車後爲從也。<span class="yinwen">釋文</span><span class="normal">昌㝢</span>音禹。<span class="normal">驂乘</span>繩證反。驂乘，車右也。<span class="normal">謵</span>音習。元嘉本作謂。崔同。<span class="normal">㞔</span>舒氏反。崔本作㢁，本亦作𡖇，蒲登反。徐扶恆反。◎盧文弨曰：今書作謵朋。◎慶藩案：㞔，崔本作朋，葢多朋字常相混。古文多字作𡖇，形與朋相似而誤。<span class="titles">史記</span>五帝紀鬼神山川，封禪與爲多焉，徐廣曰：多，亦作朋。<span class="titles">漢書</span>霍去病傳校尉僕多有功，師古曰：功臣侯表作僕朋。皆傳寫之誤也。（周策公仲侈，韓子十過篇、<span class="titles">漢書</span>古今人表皆作公仲朋，亦其（誤）〔證〕。）<span class="normal">前馬</span>司馬云：二人先馬導也。<span class="normal">昆閽</span>音昏。<span class="normal">滑</span>音骨。<span class="normal">稽</span>音雞。<span class="normal">後車</span>司馬云：二人從車後。</span>至於襄城之野，七聖皆迷，无所問塗。<span class="jiazhu"><span class="yinwen">注</span>聖者名也；名生而物迷矣，雖欲之乎大隗，其可得乎！<span class="yinwen">疏</span>塗，道也。今汝州有襄城縣，在泰隗山南，即黃帝訪道之所也。自黃帝已下<span class="jiaozhusup">【校：「下」原作「上」，據輯要本改。】</span>至於滑稽，總有七聖也。注云，聖者名也，名生而物迷矣，雖欲之乎大隗，其可得乎！此注得之，今不重釋也。<span class="yinwen">釋文</span><span class="normal">襄成之野</span>李云：地名。<span class="normal">七聖</span>黃帝一，方明二，昌㝢三，張若四，謵朋五，昆閽六，滑稽七也。</span></p>
<p class="em2 strong">適遇牧馬童子，問塗焉，<span class="jiazhu"><span class="yinwen">疏</span>牧馬童子，得道人也。牧馬曰牧。適爾而值牧童，因問道之所在。</span>曰：「若知具茨之山乎？」曰：「然。」<span class="jiazhu"><span class="yinwen">疏</span>若，汝也。然，猶是也。問山之所在，答云我知。</span></p>
<p class="em2 strong">「若知大隗之所存乎？」曰：「然。」<span class="jiazhu"><span class="yinwen">疏</span>存，在也。又問道之所在，答云知處。</span></p>
<p class="em2 strong">黃帝曰：「異哉小童！非徒知具茨之山，又知大隗之所存。請問爲天下。」<span class="jiazhu"><span class="yinwen">疏</span>帝驚異牧童知道所在，因問緝理區宇，其法如何。</span></p>
<p class="em2 strong">小童曰：「夫爲天下者，亦若此而已矣，又奚事焉！<span class="jiazhu"><span class="yinwen">注</span>各自若則無事矣，無事乃可以爲天下也。<span class="yinwen">疏</span>奚，何也。若，如也。夫欲脩爲天下，亦如治理其身，身既無爲，物有何事！故老經云，我無爲而民自化。</span>予少而自遊於六合之內，予適有瞀病，有長者敎予曰：『若乘日之車而遊於襄城之野。<span class="jiazhu"><span class="yinwen">注</span>日出而遊，日入而息。<span class="yinwen">疏</span>六合之內，謂囂塵之裏也。瞀病，謂風眩冒亂也。言我少遊至道之境，棲心塵垢之外，而有眩病，未能體真。幸聖人敎我脩道，晝作夜息，乘日遨遊，以此安居而逍遥處世。本有作專字者，謂乘日新以變化。<span class="yinwen">釋文</span><span class="normal">予少</span>詩召反。<span class="normal">瞀</span>莫豆反，郭音務。李云：風眩貌。司馬云：瞀，讀曰𥈆，謂眩𥈆也。<span class="normal">長者</span>丁丈反。<span class="normal">乘日之車</span>司馬云：以日爲車也。元嘉本車作居。</span>』今予病少痊，予又且復遊於六合之外。夫爲天下亦若此而已。予又奚事焉！」<span class="jiazhu"><span class="yinwen">注</span>夫爲天下，莫過自放任，自放任矣，物亦奚攖焉！故我無爲而民自化。<span class="yinwen">疏</span>痊，除也。虛妄之病，久已痊除，任染而游心物外，治身治國，豈有異乎！物我混同，故無事也。<span class="yinwen">釋文</span><span class="normal">少痊</span>七全反。李云：除也。◎慶藩案：<span class="titles">文選</span>潘安仁閒居賦注引司馬云：痊，除也。釋文闕。<span class="normal">且復</span>扶又反。</span></p>
<p class="em2 strong">黃帝曰：「夫爲天下者，則誠非吾子之事。<span class="jiazhu"><span class="yinwen">注</span>事由民作。</span>雖然，請問爲天下。<span class="jiazhu"><span class="yinwen">注</span>令民自得，必有道也。<span class="yinwen">疏</span>夫牧養蒼生，實非聖人務。理雖如此，猶請示以要言。</span>」小童辭。<span class="jiazhu"><span class="yinwen">疏</span>無所說也。</span></p>
<p class="em2 strong">黃帝又問。<span class="jiazhu"><span class="yinwen">疏</span>殷勤請小童也。</span>小童曰：「夫爲天下者，亦奚以異乎牧馬者哉！亦去其害馬者而已矣！」<span class="jiazhu"><span class="yinwen">注</span>馬以過分爲害。<span class="yinwen">疏</span>害馬者，謂分外之事也。夫治身莫先守分，故牧馬之術，可以養民。問既殷勤，聊爲此答。<span class="yinwen">釋文</span><span class="normal">去其</span>起吕反。下、注同。</span></p>
<p class="em2 strong">黃帝再拜稽首，稱天師而退。<span class="jiazhu"><span class="yinwen">注</span>師夫天然而去其過分，則大隗至也。<span class="yinwen">疏</span>頓悟聖言，故身心愛敬，退其分外，至乎大隗，命乎天然之道，其在吾師乎！</span></p>
<p class="em2 strong">知士无思慮之變則不樂，<span class="jiazhu"><span class="yinwen">疏</span>世屬艱危，時逢禍變，知謀之士，思而慮之，如其不然，則不樂也。<span class="yinwen">釋文</span><span class="normal">知士</span>音智。<span class="normal">不樂</span>音洛。下不樂及注同。</span>辯士无談說之序則不樂，<span class="jiazhu"><span class="yinwen">疏</span>辯類縣河，辭同炙輠，無談說端（敍）〔緒〕，則不歡樂。</span>察士无淩誶之事<span class="jiaozhusup">【校：闕誤引文成張三本事俱作辭。】</span>則不樂，<span class="jiazhu"><span class="yinwen">疏</span>機警之士，明察之人，若不容主客問訊，辭鋒淩轢，則不樂也。<span class="yinwen">釋文</span><span class="normal">察士</span>李云：察，識也。◎俞樾曰：禮記鄉飲酒篇愁以時察，鄭注曰：察，猶察察，嚴殺之貌也。老子俗人察察，河上公注曰：察察，急且疾也。然則察有嚴急之意，故以淩誶爲樂。李云，察，識也，則與上文知士複矣。<span class="normal">淩</span>李云：謂相淩轢。<span class="normal">誶</span>音信。<span class="titles">廣雅</span>云：問也。又音祟，又音峻。一本作說。</span>皆囿於物者也。<span class="jiazhu"><span class="yinwen">注</span>不能自得於內而樂物於外，故可囿也<span class="jiaozhusup">【校：趙諫議本無故可囿也四字。】</span>。故各以所樂囿之，則萬物不召而自來，非强之也。<span class="yinwen">疏</span>此數人者，各有偏滯，未達大方，並囿域於物也。<span class="yinwen">釋文</span><span class="normal">皆囿</span>音又。<span class="normal">非强</span>其丈反。</span></p>
<p class="em2 strong">招世之士興朝，<span class="jiazhu"><span class="yinwen">疏</span>推薦忠良，招致人物之士，可以興於朝廷也。<span class="yinwen">釋文</span><span class="normal">興朝</span>直遥反。</span>中民之士榮官，<span class="jiazhu"><span class="yinwen">疏</span>治理四民，甚能折中，斯人精幹局分，可以榮官。<span class="yinwen">釋文</span><span class="normal">中民</span>李云：善治民也。</span>筋力之士矜難，<span class="jiazhu"><span class="yinwen">疏</span>英髦壯士，有力如虎，時逢戹難，務於濟世也。<span class="yinwen">釋文</span><span class="normal">矜難</span>乃旦反。</span>勇敢之士奮患，<span class="jiazhu"><span class="yinwen">疏</span>武勇之士，果決之人，奮發雄豪，滌除禍患。</span>兵革之士樂戰，<span class="jiazhu"><span class="yinwen">疏</span>情好干戈，志存鋒刃，如此之士，樂於征戰。</span>枯槁之士宿名，<span class="jiazhu"><span class="yinwen">疏</span>食杼衣褐，形容顦顇，留心寢宿，唯在聲名也。<span class="yinwen">釋文</span><span class="normal">枯槁</span>苦老反。後章同。<span class="normal">宿名</span>宿，積久也。王云：枯槁一生以爲娱，其所寢宿，唯名而已。◎俞樾曰：宿讀爲縮。<span class="titles">國語</span>楚語縮於財用則匱，戰國秦策縮劍將自誅，韋昭高誘注並曰：縮，取也。枯槁之士縮名，猶言取名也。釋文曰，宿，積久也，於義未安。又引王云其所寢宿唯名而已，更爲迂曲。由不知宿爲縮之叚字耳。</span>法律之士廣治，<span class="jiazhu"><span class="yinwen">疏</span>刑法之士，留情格條，懲惡勸善，其治（方）〔廣〕<span class="jiaozhusup">【校：廣字依正文改。】</span>也。<span class="yinwen">釋文</span><span class="normal">廣治</span>直吏反。</span>禮敎<span class="jiaozhusup">【校：世德堂本敎作樂。】</span>之士敬容，<span class="jiazhu"><span class="yinwen">疏</span>節文之禮，矜敬容貌。</span>仁義之士貴際。<span class="jiazhu"><span class="yinwen">注</span>士之不同若此，故當之者不可易其方。<span class="yinwen">疏</span>世有迍邅，時逢際會，則施行仁義以著名勳際會也。<span class="yinwen">釋文</span><span class="normal">貴際</span>謂盟會事。◎家世父曰：貴際，謂相與交際，仁義之用行乎交際之間者也。鄭康成禮記中庸注：人也，讀如相人偶之人，以人意相存問之言。故人與人比而仁見焉，仁義之士所以貴際也。釋文，貴際，謂盟會事。誤。</span>農夫无草萊之事則不比，商賈无市井之事則不比。<span class="jiazhu"><span class="yinwen">注</span>能同則事同，所以〔相〕<span class="jiaozhusup">【校：相字依道藏本補。】</span>比。<span class="yinwen">疏</span>比，和樂。古者因井爲市，故謂之市井也。若乖本務，情必不和也。<span class="yinwen">釋文</span><span class="normal">不比</span>毗志反，下同。◎俞樾曰：比，通作庀。周官遂師疏云：周禮之內云比者，先鄭皆爲庀。是也。<span class="titles">國語</span>魯語子將庀季氏之政焉，又曰，夜庀其家事，韋注並曰：庀，治也。農夫惟治草萊之事，故無草萊之事則不庀，商賈惟治市井之事，故無市井之事則不庀也。郭注曰，能同則事同，所以比。是以本字讀之，非是。<span class="normal">商賈</span>音古。</span>庶人有旦暮之業則勸，<span class="jiazhu"><span class="yinwen">注</span>業得其志故勸。<span class="yinwen">疏</span>眾庶之人各有事，旦暮稱情，故自勉勵。</span>百工有器械之巧則壯。<span class="jiazhu"><span class="yinwen">注</span>事非其巧則惰。<span class="yinwen">疏</span>壯，盛也。百工功巧，各有器械，能順其情，事斯盛矣。<span class="yinwen">釋文</span><span class="normal">則壯</span>李云：壯，猶疾也。<span class="normal">則惰</span>徒卧反。</span>錢財不積則貪者憂，<span class="jiazhu"><span class="yinwen">注</span>物得所耆而樂也。<span class="yinwen">釋文</span><span class="normal">所耆</span>時志反。<span class="normal">而樂</span>音洛。</span>權勢不尤則夸者悲。<span class="jiazhu"><span class="yinwen">疏</span>尤，甚也。夫貪競之人，必聚財以適性；矜夸之士，假權勢以娱心；事苟乖情，則憂悲斯生矣。◎慶藩案：<span class="titles">文選</span>賈長沙（鵬）〔鵩〕鳥賦注、阮嗣宗詠懷詩注並引司馬云：夸，虛名也。釋文闕。</span>勢物之徒樂變，<span class="jiazhu"><span class="yinwen">注</span>權勢生於事變。<span class="yinwen">疏</span>夫禍起則權勢尤，故以勢陵物之徒樂禍變也。</span>遭時有所用，不能无爲也。<span class="jiazhu"><span class="yinwen">注</span>凡此諸士，用各有時，時用則不能自已也。苟不遭時，則雖欲自用，其可得乎！故貴賤無常也。<span class="yinwen">疏</span>以前諸士，遭遇時命，情隨事遷，故不能無爲也。</span>此皆順比於歲，不物於易者也，<span class="jiazhu"><span class="yinwen">注</span>士之所能，各有其極，若四時之不可易耳。故當其時物，順其倫次，則各有用矣。是以順歲則時序，易性則不物，物而不物，非毁如何！<span class="yinwen">疏</span>（此）〔比〕<span class="jiaozhusup">【校：比字依正文改。】</span>，次第也。夫士之所行，能有長短，用捨隨時，（成）〔咸〕有次第，方之歲序炎涼，不易於物。不物，猶不易於物者也。</span>馳其形性，潜之萬物，終身不反，悲夫！<span class="jiazhu"><span class="yinwen">注</span>不守一家之能，而之夫萬方以要時利，故有匍匐而歸者，所以悲也。<span class="yinwen">疏</span>馳騖身心，潛伏前境，至乎没命，不知反歸，頑愚若此，深可悲歎也已矣！◎家世父曰：囿於物者，致用之器也，發之自內者也；時有所用，待用之資也，應之自外者也。性有所倚，才有所偏，內外相須以成能，形性交馳而不反矣。<span class="yinwen">釋文</span><span class="normal">以要</span>一遥反。<span class="normal">匍</span>音扶，又音蒲。<span class="normal">匐</span>音服，又蒲北反。</span></p>
<p class="em2 strong">莊子曰：「射者非前期而中，謂之善射，天下皆羿也，可乎？」<span class="jiazhu"><span class="yinwen">注</span>不期而中，謂誤中者也，非善射也。若謂謬中爲善射，是則天下皆可謂之羿，可乎？言不可也。<span class="yinwen">疏</span>期，謂準的也。夫射無期準而誤中一物，即謂之善射者，若以此爲善射，可乎？<span class="yinwen">釋文</span><span class="normal">而中</span>丁仲反，注同。</span></p>
<p class="em2 strong">惠子曰：「可。」<span class="jiazhu"><span class="yinwen">疏</span>謂宇內皆羿也。</span></p>
<p class="em2 strong">莊子曰：「天下非有公是也，而各是其所是，天下皆堯也，可乎？」<span class="jiazhu"><span class="yinwen">注</span>若謂謬中者羿也，則私自是者亦可謂堯矣。莊子以此明妄中者非羿而自是者非堯。<span class="yinwen">疏</span>各私其是，故無公是也。而唐堯聖人，對桀爲是。若各是其所是，則皆聖人，可乎？言不可。</span></p>
<p class="em2 strong">惠子曰：「可。」<span class="jiazhu"><span class="yinwen">疏</span>言各是其是，天下盡堯，有斯理，而惠施滯辨，有言無實。</span></p>
<p class="em2 strong">莊子曰：「然則儒墨楊秉四，與夫子爲五，果孰是邪？<span class="jiazhu"><span class="yinwen">注</span>若皆堯也，則五子何爲復<span class="jiaozhusup">【校：趙諫議本無復字。】</span>相非乎？<span class="yinwen">疏</span>儒，姓鄭，名緩。墨，名翟也。楊，名朱。秉者，公孫龍字也。此四子者，並聰名過物，葢世雄辨，添惠施爲五，各相是非，未知決定用誰爲是。若天下皆堯，何爲五復相非乎？<span class="yinwen">釋文</span><span class="normal">復相</span>扶又反。</span>或者若魯遽者邪？其弟子曰：『我得夫子之道矣，吾能冬爨鼎而夏造冰矣。<span class="jiazhu"><span class="yinwen">疏</span>姓魯，名遽，周初人。云冬取千年燥灰以擁火，須臾出火，可以爨鼎；盛夏以瓦瓶盛水，湯中煮之，縣瓶井中，須臾成冰也。而迷惑之俗，自是非他，與魯無異也。<span class="yinwen">釋文</span><span class="normal">魯遽</span>音渠，又其據反。李云：魯遽，人姓名也。一云：周初時人。<span class="normal">爨</span>七亂反，又七端反。</span>』魯遽曰：『是直以陽召陽，以陰召陰，非吾所謂道也。<span class="jiazhu"><span class="yinwen">疏</span>千年灰陽也，火又陽也，此是以陽召陽；井中陰也，水又陰也，此是以陰召陰。魯遽此言非其弟子也。</span>吾示子乎吾道。』於是爲之調瑟，廢一於堂，廢一於室，鼓宮宮動，鼓角角動，音律同矣。<span class="jiazhu"><span class="yinwen">注</span>俱亦以陽召陽而横自以爲是。<span class="yinwen">疏</span>廢，置也。置一瑟於堂中，置一瑟於室內，鼓堂中宮角，室內弦應而動，斯乃五音六律聲同故也，猶是以陽召陽也。<span class="yinwen">釋文</span><span class="normal">爲之</span>于僞反。<span class="normal">廢一</span>廢，置也。</span>夫或改調一弦，於五音无當也，<span class="jiazhu"><span class="yinwen">注</span>隨調而改。<span class="yinwen">疏</span>堂中改調一弦，則室內音無復應動，當爲律不同故也。<span class="yinwen">釋文</span><span class="normal">改調</span>徒弔反。注皆同。<span class="normal">無當</span>丁浪反，合也。</span>鼓之，二十五弦皆動，<span class="jiazhu"><span class="yinwen">注</span>無聲則無以相動，有聲則非同不應。今改此一弦而二十五弦皆改，其以急緩爲調也。<span class="yinwen">疏</span>應唯宮角而已，而<span class="jiaozhusup">【校：「而」原作「密」，據輯要本改。】</span>二十五弦俱動，聲律同者悉應動也。</span>未始異於聲，而音之君已。<span class="jiazhu"><span class="yinwen">注</span>魯遽以此夸其弟子，然亦以同應同耳，未爲<span class="jiaozhusup">【校：爲字世德堂本在獨能下，趙諫議本在亦以下。】</span>獨能其事也。<span class="yinwen">疏</span>聲律之外，〔何〕曾更有異術！雖復應動不同，總以五音爲其君主而已。既無佗術，何足以自夸！</span>且若是者邪？」<span class="jiazhu"><span class="yinwen">注</span>五子各私所見而是其所是，然亦無異於魯遽之夸其弟子，未能相出也。<span class="yinwen">疏</span>五<span class="jiaozhusup">【校：「五」原作「惠」，據注文改。】</span>子之言，各私其是，務夸陵物，不異魯遽，故云若是。</span></p>
<p class="em2 strong">惠子曰：「今夫儒墨楊秉，且方與我以辯，相拂<span class="jiaozhusup">【校：世德堂本拂作排。】</span>以辭，相鎮以聲，而未始吾非也，則奚若矣？」<span class="jiazhu"><span class="yinwen">注</span>未始吾非者，各自是也。惠子便欲以此爲至。<span class="yinwen">釋文</span><span class="normal">相拂</span>扶弗反。</span></p>
<p class="em2 strong">莊子曰：「齊人蹢子於宋者，其命閽也不以完，<span class="jiazhu"><span class="yinwen">注</span>投之異國，使門者守之，出便與（手）〔子〕<span class="jiaozhusup">【校：子字依世德堂本改。】</span>不保其全。此齊人之不慈也，然亦自以爲是，故爲之。<span class="yinwen">疏</span>閽，守門人也。齊之人棄蹢其子於宋，仍命以此，不亦我是？<span class="yinwen">釋文</span><span class="normal">蹢</span>呈亦反，投也。司馬云：齊人憎其子，蹢之於宋，使門者守之，令形不全，自以爲是。</span>其求鈃鍾也以束縛，<span class="jiazhu"><span class="yinwen">注</span>乃反以愛鍾器爲是，束縛，恐其破傷。<span class="yinwen">釋文</span><span class="normal">鈃鍾</span>音刑，徐户挺反。又字林云：鈃似小鍾而長頸。又云：似壺而大。<span class="normal">以束縛</span>郭云：恐其破傷也。案此言賤子貴鈃，自以爲是也。</span>其求唐子也而未始出域，有遺類矣！<span class="jiazhu"><span class="yinwen">注</span>唐，失也。失亡其子，而不能遠索，遺其氣類，而亦未始自非。人之自是，有斯謬矣。<span class="yinwen">疏</span>鈃，小鍾也。唐，亡失也。求覓亡子，不出境域；束縛鈃鍾，恐其損壞；賤子貴器爲不慈，遺其氣類，亦言我是。◎俞樾曰：有遺類矣，當連下夫字爲句。有遺類矣夫，與襄二十四年左傳有令德也夫、有令名也夫句法相似。類，謂種類也。詩裳裳者華序棄賢者之類，正義曰：類，謂種類。是也。求亡子而不出域，則其亡子不可得，必無遺類矣，故曰有遺類矣夫，反言以明之也。郭注失其讀，所說未得。<span class="yinwen">釋文</span><span class="normal">唐子</span>謂失亡子也。<span class="normal">遺類</span>遺，亡也，亡其種類故也。惠施畔道而好辯，猶齊人遠子而愛鍾也。<span class="normal">遠索</span>所百反。</span>夫楚人寄而蹢閽者，<span class="jiazhu"><span class="yinwen">注</span>俱寄止而不能自投於高地也。</span>夜半於无人之時而與舟人鬭，未始離於岑而足以造於怨也。」<span class="jiazhu"><span class="yinwen">注</span>岑，岸也。夜半獨上人船，未離岸已共人鬭。言齊楚二人所行若此，而未嘗自以爲非，今五子自是，豈異斯哉！<span class="yinwen">疏</span>楚郢之人，因子客寄，近於江濱之側，投蹢守門之家。夜半無人之時，輒入他人舟上，而船未離岑，已共舟人鬭打，不懷恩德，更造怨辭，愚猥如斯，亦云我是。惠子之徒，此之類也。岑，岸也。◎俞樾曰：案夫楚人寄而蹢閽者句，夫字當屬上有遺類矣爲句。蹢當讀謫。揚雄方言：謫，怒也。張揖<span class="titles">廣雅</span>釋詁：謫，責也。楚人寄而謫閽者，謂寄居人家，而怒責其閽者也。與下文夜半於無人之時而與舟人鬭，均此楚人之事，皆喻其自以爲是也。郭注曰，俱寄止而不能自投於高地，於義殊不可通。<span class="yinwen">釋文</span><span class="normal">而與舟人鬭</span>司馬云：夜上人船，人必擠己於水也。擠，排也。◎家世父曰：說文：蹢，住足也。易羸豕孚蹢躅，載記三年問蹢躅焉，釋〔文〕：蹢躅，不行也。閽者守門，蹢躅不良於行，故可以命閽。鈃鍾，當爲趼踵，天道篇百舍重趼而不敢息。說文：踵，追也，一曰往來貌。束縛，謂行縢也。言命閽則足不必完，趼踵急行則於足也又加之束縛。<span class="titles">爾雅</span>釋宮：廟中路謂之唐，堂途謂之陳。毛詩陳風傳：唐，堂途也。田子方篇猶求馬於唐肆也，司馬亦云：唐肆，廣庭也。唐子，猶周禮門子，謂給使令者。未始出域而有遺類，言其多也。閽者稱其材，走者極其量，堂途給事，人皆能之，各據爲是而自足，豈必殊尤卓絶哉！其相非也，又各不察其情而以意求勝。寄而蹢閽，所司閽耳。說文：閽，常以昏閉門隸也。何由夜半於無人之境而與舟人鬭？意以爲夜半無人之境，則竟無人矣；意以爲與舟人鬭，則竟鬭矣，造怨者無窮而身固未離於岑也。齊人之於宋，楚人之寄，本非族類，不相習也，無因而造怨，則亦可夜半與舟人鬭矣。是者之是，莫得其所以是；非者之非，莫知其所以非。舊注失之太遠。<span class="normal">未始離</span>力智反。注同。<span class="normal">於岑</span>七金反，徐在林反，又語審反，謂崖岸也。<span class="normal">獨上</span>時掌反。</span></p>
<p class="em2 strong">莊子送葬，過惠子之墓，顧謂從者曰：「郢人堊慢<span class="jiaozhusup">【校：趙諫議本作漫。】</span>其鼻端若蠅翼，使匠石斲之。匠石運斤成風，聽而斲之<span class="jiaozhusup">【校：闕誤引江南古藏本及李本之下有瞑目恣手四字。又云：一云四字是郭注。】</span>，<span class="jiazhu"><span class="yinwen">注</span>瞑目恣手。<span class="yinwen">疏</span>郢，楚都也。<span class="titles">漢書</span>揚雄傳作獿，乃回反。郢人，謂泥畫之人也，堊者，白善土也。漫，汙也。莊生送親知之葬，過惠子之墓，緬懷疇昔，仍起斯譬。瞑目恣手，聽聲而斲，運斤之妙，遂成風聲。若蠅翼者，言其神妙也。<span class="yinwen">釋文</span><span class="normal">從者</span>才用反。<span class="normal">郢人</span>以井反，楚都也。<span class="titles">漢書</span>音義作獿人。服虔云：獿人，古之善塗塈者，施廣領大袖以仰塗而領袖不汚，有小飛泥誤著其鼻，因令匠石揮斤而斲之。獿，音鐃，韋昭乃回反。◎盧文弨曰：獿人，舊譌作懮人。案<span class="titles">漢書</span>揚雄解嘲云：獿人亡則匠石輟斤，今據改正，下同。又音鐃，舊譌音混，别本音温，亦譌，俱改正。<span class="normal">堊</span>烏路反。<span class="normal">慢</span>本亦作漫。郭莫干反，徐莫但反。李云：猶塗也。◎慶藩案：慢當作㡪。說文：㡪，𡎰地（說文，𡎰，涂地也，涂與塗同。）以𢵢之，從巾，𤔿聲，（𤔿籀文婚字，今本𤔿譌爲夒。）讀若水温㬮。（㬮字注：安㬮温也。<span class="titles">玉篇</span>：奴旦切。）徐鉉依唐韻乃昆切，<span class="titles">玉篇</span>奴回奴昆二切，廣韻（切）〔乃〕<span class="jiaozhusup">【校：乃字依廣韻改。】</span>回乃案二切。<span class="titles">廣雅</span>曰：墀、塈、㡪，塗也。（今本亦譌作𢅼。）㡪字，曹憲音奴回〔切〕，鹽鐵論散不足篇富者堊㡪（今本譌作憂。）壁飾。案㡪人，古人善塗塈者也，施廣領大袖以仰塗而領袖不汚，有小飛泥誤著鼻，因令匠石而斲，知石之善斲，故敢使斲之也。（見<span class="titles">漢書</span>揚雄傳服虔注。）</span>盡堊而鼻不傷，郢人立不失容。宋元君聞之，召匠石曰：『嘗試爲寡人爲之。』<span class="jiazhu"><span class="yinwen">疏</span>去堊慢而鼻無傷損，郢人立傍，容貌不失。元君聞其神妙，嘗試召而爲之。<span class="yinwen">釋文</span><span class="normal">爲寡人</span>于僞反。</span>匠石曰：『臣則嘗能斲之。雖然，臣之質死久矣。』自夫子之死也，吾无以爲質矣，吾无與言之矣。」<span class="jiazhu"><span class="yinwen">注</span>非夫不動之質，忘言之對，則雖至言妙斲而無所用之。<span class="yinwen">疏</span>質，對也。匠石雖巧，必須不動之質；莊子雖賢，猶藉忘言之對。葢知惠子之亡，莊子喪偶，故匠人輟成風之妙響，莊子息濠上之微言。</span></p>
<p class="em2 strong">管仲有病，桓公問之，曰：「仲父之病病矣，可不（謂）〔諱〕<span class="jiaozhusup">【校：諱字依江南古藏本及李氏本改。】</span>，云至於大病，則寡人惡乎屬國而可？」<span class="jiazhu"><span class="yinwen">疏</span>管仲，姓管，名仲，字夷吾，齊相也，是鮑叔牙之友人。桓公尊之，號曰仲父。桓公，即小白也，一匡天下，九合諸侯而爲霸主者，管仲之力也。病病者，言是病極重也，大病者，至死也。既將屬纊，故臨問之，仲父死後，屬付國政，與誰爲可也。<span class="yinwen">釋文</span><span class="normal">大病</span>謂死也。<span class="normal">惡乎</span>音烏。<span class="normal">屬國</span>音燭。</span></p>
<p class="em2 strong">管仲曰：「公誰欲與？」</p>
<p class="em2 strong">公曰：「鮑叔牙。」<span class="jiazhu"><span class="yinwen">疏</span>問：國政欲與誰？答曰：與鮑叔也。<span class="yinwen">釋文</span><span class="normal">欲與</span>如字。又音餘。</span></p>
<p class="em2 strong">曰：「不可。其爲人絜廉善士也，其於不己若者不比之，又一聞人之過，終身不忘。使之治國，上且鉤乎君，下且逆乎民。其得罪於君也，將弗久矣！」<span class="jiazhu"><span class="yinwen">疏</span>姓鮑，字叔牙，貞廉清絜善人也。而庸猥之人，不如己者，不比數之，一聞人之過，至死不忘。率性廉直，不堪宰輔，上以忠直鉤束於君，下以清明逆忤百姓，不能和混，故君必罪之。管仲賢人，通鑑於物，恐危社稷，慮害叔牙，故不舉之也。<span class="yinwen">釋文</span><span class="normal">且鉤</span>鉤，反也。亦作拘，音同。又音俱。</span></p>
<p class="em2 strong">公曰：「然則孰可？」</p>
<p class="em2 strong">對曰：「勿已，則隰朋可。其爲人也，上忘而下畔，<span class="jiazhu"><span class="yinwen">注</span>高而不亢。<span class="yinwen">疏</span>姓隰，名朋，齊賢人也。畔，猶望也。混高卑，一榮辱，故己爲卿輔，能遺富貴之尊；下撫黎元，須忘皁隸之賤。事不得止，用之可也。<span class="yinwen">釋文</span><span class="normal">上忘而下畔</span>言在上不自高，於下無背者也。</span>愧不若黃帝而哀不己若者。<span class="jiazhu"><span class="yinwen">注</span>故無棄人。<span class="yinwen">疏</span>不及己者，但懷哀悲，輔弼齊侯，期於淳樸，心之所愧，不逮軒轅也。</span>以德分人謂之聖，以財分人謂之賢。<span class="jiazhu"><span class="yinwen">疏</span>聖人以道德拯物，賢人以財貨濟人也。</span>以賢臨人，未有得人者也；以賢下人，未有不得人者也。其於國有不聞也，其於家有不見也。勿已，則隰朋可。」<span class="jiazhu"><span class="yinwen">注</span>若皆聞見，則事鍾於己而羣下無所措手足，故遺之可也。未能盡遺，故僅可也。<span class="yinwen">疏</span>運智明察，臨於百姓，逆忤物情。叔牙治國則不問物之小瑕，治家則不見人之過。勿已則隰朋可，總結以前義。<span class="yinwen">釋文</span><span class="normal">下人</span>遐嫁反。<span class="normal">所措</span>七故反。<span class="normal">故僅</span>其靳反。</span></p>
<p class="em2 strong">吴王浮於江，登乎狙之山。眾狙見之，恂然棄而走，逃於深蓁。有一狙焉，委蛇攫𢮞<span class="jiaozhusup">【校：世德堂本作抓。】</span>，見巧乎王。王射之，敏給<span class="jiazhu"><span class="yinwen">注</span>敏，疾也。給，續括也。<span class="yinwen">疏</span>狙，獮猴也。山多獮猴，故謂之狙山也。恂，怖懼也。蓁，棘叢也。委蛇，從容也。攫𢮞，騰擲也。敏給，猶速也。吴王浮江，遨遊眺望，眾狙恂懼，走避深棘。獨一老狙，恃便敖王，王既怪怒，急速射之。<span class="yinwen">釋文</span><span class="normal">狙</span>七徐反。<span class="normal">恂然</span>音舜，徐音荀，又思俊反。司馬云：遽也。<span class="normal">深蓁</span>徐仕巾反，一音側巾反。<span class="normal">委</span>於危反。<span class="normal">蛇</span>餘支反。<span class="normal">攫</span>俱縛反，徐居碧反。三蒼云：搏也。郭又七（段）〔叚〕<span class="jiaozhusup">【校：叚字依世德堂本改。】</span>反。司馬本作攫。◎盧文弨曰：攫不應與上同，或是獶字之誤。<span class="normal">𢮞</span>本又作搔，素報反。徐本作𢭒，七活反。司馬本作條。<span class="normal">見</span>賢遍反。<span class="normal">巧</span>如字，或苦孝反。崔本作攻。<span class="normal">王射</span>食亦反。下同。</span>搏捷矢。<span class="jiazhu"><span class="yinwen">注</span>捷，速也。矢往雖速而狙猶〔能〕搏<span class="jiaozhusup">【校：能搏依世德堂本改。】</span>（之）。<span class="yinwen">疏</span>搏，接也。捷，速也。矢，箭也。箭往雖速，狙皆接之，其敏捷也如此。<span class="yinwen">釋文</span><span class="normal">搏</span>音博。◎俞樾曰：郭於敏給下出注曰：敏，疾也；給，續括也。是以敏給屬王言，殆非也。敏給二字同義，後<span class="titles">漢書</span>酈炎傳言論給捷，李賢注曰：給，敏也。是其證也。故<span class="titles">國語</span>晉語曰，知羊舌職之聰敏肅給也，使佐之。<span class="titles">荀子</span><span class="titles">性惡篇</span>曰，齊給便敏而無類。並以敏給對言。然則郭以給爲續括，非古義矣。敏給當以狙言，謂狙性敏給，能搏捷矢也。捷讀爲接。<span class="titles">爾雅</span>釋詁：接，捷也。是捷與接聲近義通。莊十二年左氏經文宋萬弒其君捷，僖三十二年鄭伯捷卒，文十六年晉人納捷菑於邾，公羊捷並作接。人間世篇必將乘人而鬭其捷，釋文曰：捷，本作接。此捷接通用見於本書者。搏捷矢，即搏接矢，謂以手搏而接其矢也。郭注曰：捷，速也。夫矢自無不速，又何必言捷乎！</span>王命相者趨射之，狙執死。<span class="jiazhu"><span class="yinwen">疏</span>命，召也。相，助也，謂王之左右也。王既自射不中，乃召左右亂趨射之，於是狙抱樹而死。<span class="yinwen">釋文</span><span class="normal">相者</span>息亮反。司馬云：佐王獵者也。<span class="normal">趨射</span>音促，急也。<span class="normal">執死</span>司馬云：見執而死也。</span></p>
<p class="em2 strong">王顧謂其友顔不疑曰：「之狙也，伐其巧恃其便以敖予，以至此殛也！戒之哉！嗟乎，无以汝色驕人哉！<span class="jiazhu"><span class="yinwen">疏</span>姓顔，字不疑，王之友也。殛，死也。予，我也。狙矜伐勁巧，恃賴方便，傲慢於王，遂遭死殛。嗟此狡獸，可以戒人，勿淫聲色，驕豪於世。<span class="yinwen">釋文</span><span class="normal">之狙也</span>之，猶是也。本或作是。<span class="normal">其便</span>婢面反。<span class="normal">以敖</span>司馬本作悻，云：佷也。</span>」顔不疑歸而師董梧以助<span class="jiaozhusup">【校：趙諫議本作鋤。】</span>其色，去樂辭顯，三年而國人稱之。<span class="jiazhu"><span class="yinwen">注</span>稱其忘巧遺色而任夫素朴。<span class="yinwen">疏</span>姓董。名梧，吴之賢人也。鋤，除去也。既奉王敎，於是退歸，悔過自新，師於有道，除其美色，去其聲樂，重素朴，辭榮華，脩德三年，國人稱其賢善。<span class="yinwen">釋文</span><span class="normal">董梧</span>有道者也。師其德以鋤色。<span class="normal">以助</span>士居反。本亦作鋤。<span class="normal">去樂</span>起吕反。</span></p>
<p class="em2 strong">南伯子綦隱几而坐，仰天而嘘。<span class="jiazhu"><span class="yinwen">疏</span>猶是齊物中南郭子綦也。其隱几等義，並具解內篇。◎慶藩案：南伯子綦，齊物論作南郭子綦。伯郭古聲相近，故字亦通用。唐韻正：伯，古讀若博。周禮司几筵其柏席用萑，亦借柏爲槨。（鄭注以柏爲槨字磨滅之餘，非也。說見經義述聞。）<span class="yinwen">釋文</span><span class="normal">隱</span>於靳反。<span class="normal">嘘</span>音虛。</span>顔成子入見曰：「夫子，物之尤也。形固可使若槁骸，心固可使若死灰乎？」<span class="jiazhu"><span class="yinwen">疏</span>顔成，子綦門人也。尤，甚也。每仰歎先生忘<span class="jiaozhusup">【校：「忘」原作「志」，據道藏成疏本、輯要本改。】</span>物之甚，必固形同槁骸，心若死灰。慕德殷勤，有此嗟詠也。<span class="yinwen">釋文</span><span class="normal">入見</span>賢遍反。<span class="normal">夫物之尤也</span>音符。一本作夫子，則如字。◎盧文弨曰：今書夫下有子字。</span></p>
<p class="em2 strong">曰：「吾嘗居山穴之中<span class="jiaozhusup">【校：趙諫議本中作口。】</span>矣。當是時也，田禾一覩我，而齊國之眾三賀之。<span class="jiazhu"><span class="yinwen">注</span>以得見子綦爲榮。<span class="yinwen">疏</span>山穴，齊南山也。田禾，齊王姓名。子綦隱居山穴，德音遐振，齊王暫覩，以見爲榮，所以一國之人三度慶賀也。<span class="yinwen">釋文</span><span class="normal">山穴之中</span>司馬本同。李云：齊南山穴也。一本作之口。<span class="normal">田禾</span>齊君也。尊德，故國人慶之。◎盧文弨曰：即齊太公和。</span>我必先之，彼故知之；我必賣之，彼故鬻之。<span class="jiazhu"><span class="yinwen">疏</span>我聲名在先，故使物知我；我便是賣於名聲，故田禾見而販之。<span class="yinwen">釋文</span><span class="normal">鬻之</span>羊六反。</span>若我而不有之，彼惡得而知之？若我而不賣之，彼惡得而鬻之？<span class="jiazhu"><span class="yinwen">疏</span>若我韜光晦跡，不有聲名，彼之世人何得知我？我若名價不貴，彼何得見而販之？只爲不能滅跡匿端，故爲物之所賣鬻也。<span class="yinwen">釋文</span><span class="normal">彼惡</span>音烏。下同。</span>嗟乎！我悲人之自喪者，<span class="jiazhu"><span class="yinwen">疏</span>喪，猶亡失也。子綦悲歎世人，捨己慕佗，喪失其道。<span class="yinwen">釋文</span><span class="normal">自喪</span>息浪反。</span>吾又悲夫悲人者，<span class="jiazhu"><span class="yinwen">疏</span>夫道無得喪而物有悲樂，故悲人之自喪者亦可悲也。</span>吾又悲夫悲人之悲者，其後而日遠矣。」<span class="jiazhu"><span class="yinwen">注</span>子綦知夫爲之不足以救彼而適足以傷我，故以不悲悲之，則其悲稍去，而泊然無心，枯槁其形，所以爲日遠矣。<span class="yinwen">疏</span>夫玄道沖虛，無喪無樂，是以悲人自喪及悲者，雖復前後悲深淺稱異，咸未偕道，故亦可悲。悲而又悲，遣之又遣，敎既彰矣，玄玄之理斯著，與眾妙相符，故日加深遠矣。<span class="jiaozhusup">【校：「故日加深遠矣」，輯要本作「故曰而日遠矣」。】</span><span class="yinwen">釋文</span><span class="normal">而泊</span>步各反。</span></p>
<p class="em2 strong">仲尼之楚，楚王觴之，孫叔敖執爵而立，市南宜僚受酒而祭曰：「古之人乎！於此言已。」<span class="jiazhu"><span class="yinwen">注</span>古之言者，必於會同。<span class="yinwen">疏</span>觴，酒器之總名，謂以酒燕之也。爵亦酒器，受一升。（大）〔古〕人欲飲，必（先）祭其〔先〕，宜僚瀝酒祭，故祝聖人，願與孔子於此言論也。<span class="yinwen">釋文</span><span class="normal">觴之</span>音商。李云：酒器之總名也。<span class="normal">孫叔敖執爵</span>案左傳孫叔敖是楚莊王相，孔子未生。哀公十六年，仲尼卒後，白公爲亂。宜僚未嘗仕楚。又宣十二年傳，楚有熊相宜僚，則與叔敖同時，去孔子甚遠。葢寄言也。</span></p>
<p class="em2 strong">曰：「丘也聞不言之言矣，未之嘗言，<span class="jiazhu"><span class="yinwen">注</span>聖人無言，其所言者，百姓之言耳，故曰不言之言。苟以言爲不言，則雖言出於口，故爲未之嘗言。</span>於此乎言之。<span class="jiazhu"><span class="yinwen">注</span>今將於此言於無言。<span class="yinwen">疏</span>夫理而敎不言矣，敎而理未之嘗言也。是以聖人妙體斯趣，故終日言而未嘗言也。孔子應宜僚之請，故於此亦言於無言矣。</span>市南宜僚弄丸而兩家之難解，孫叔敖甘寢秉羽而郢人投兵。<span class="jiazhu"><span class="yinwen">注</span>此二子息訟以默，澹泊自若，而兵難自解。<span class="yinwen">疏</span>姓熊，字宜僚，楚之賢人，亦是勇士沈（没）〔默〕者也。居於市南，因號曰市南子焉。楚白公勝欲因作亂，將殺令尹子西。司馬子綦言熊宜僚<span class="jiaozhusup">【校：據輯要本補「僚」字。】</span>勇士也，若得，敵五百人，遂遣使屈之。宜僚正上下弄丸而戲，不與使者言。使因以劍乘之，宜僚曾不驚懼，既不從命，亦不言佗。白公不得宜僚，反事不成，故曰兩家難解。姓孫，字叔敖，楚之令尹，甚有賢德者也。郢，楚都也。投，息也。叔敖藴藉實知，高枕而逍遥，會理忘言，執羽扇而自得，遂使敵國不侵，折衝千里之外，楚人無事，脩其<span class="jiaozhusup">【校：從輯要本補「其」字。】</span>文德，息其武略。彰二子有此功能，故可與仲尼晤言，贊揚玄道也。<span class="yinwen">釋文</span><span class="normal">兩家之難</span>乃旦反。注同。<span class="normal">解</span>音蟹，注同。司馬云，宜僚，楚之勇士也，善弄丸。楚白公勝將作亂，殺令尹子西。子期石乞曰：「市南有熊宜僚者，若得之，可以當五百人。」乃往告之，不許也。承之以劍，不動，弄丸如故，曰：「吾亦不泄子。」白公遂殺子西。子期歎息，兩家（而）〔難〕已，宜僚不預其患。◎慶藩案：太平御覽二百七十九引司馬云：宜僚善弄丸，白公脅之，弄丸如故。視釋文較略<span class="jiaozhusup">【校：慶藩案：下三十四字原誤入疏文下。】</span>。<span class="normal">甘寢秉羽</span>如字，又音翮。司馬本作𦒏，云：讀曰翮。或作翅，雩舞者之所執。崔本作翼。<span class="normal">郢人投兵</span>司馬云：言叔敖願安寢恬卧，以養德於廟堂之上，折衝於千里之外，敵國不敢犯，郢人投兵，無所攻伐也。郢，楚都也。◎慶藩案：太平御覽二百七十九引司馬云：孫叔敖秉羽之舞，郢人無所攻，故投兵。視釋文較略。◎藩又案孫叔敖甘寢秉羽而郢人投兵，淮南主術篇所謂「昔孫叔敖恬卧而郢人無所害其鋒」同意。投兵，謂無所用也。高注曰：但恬卧養德，折衝千里之外，敵國不敢犯。即司馬注所本。（王念孫曰：害其鋒三字，義不相屬。害當爲用之誤，謂無所用其鋒也。隸書害作 ，其上半與用相似。案淮南多本莊子，此云投兵，亦謂無所用之也。）王氏正害字義頗精。</span>丘願有喙三尺。」<span class="jiazhu"><span class="yinwen">注</span>苟所言非己，則雖終身言，故爲未嘗言耳。是以有喙三尺，未足稱長，凡人閉口，未是不言。<span class="yinwen">疏</span>喙，口也。苟其言當，即此無言。假余喙長三尺，與閉口何異，故願有之也。<span class="yinwen">釋文</span><span class="normal">喙</span>許穢反，又丁豆反，或昌銳反。<span class="normal">三尺</span>三尺，言長也。司馬云：喙，息也。宜僚弄丸而弭難，叔敖除備以折衝，丘亦願有，歎息其三尺。三尺，匕首劍。</span></p>
<p class="em2 strong">彼之謂不道之道，<span class="jiazhu"><span class="yinwen">注</span>彼，謂二子。<span class="yinwen">疏</span>彼，謂所詮之理。不道而道，言非道非不道也。</span>此之謂不言之辯，<span class="jiazhu"><span class="yinwen">注</span>此，謂仲尼。<span class="yinwen">疏</span>此，謂能詮之敎。不言而言，非言非不言也。子玄乃云此謂仲尼，斯注粗淺，失之遠矣。夫不道不言，斯乃探微索隱，窮理盡性，豈二子之所能耶！若以甘寢弄丸而稱息訟以默者，此則默語懸隔，丘何得有喙三尺乎？故不可也。又此一章，盛談玄極，觀其文勢，不關孫熊明矣。<span class="yinwen">釋文</span>《彼之謂此之謂》郭云：彼，謂二子；此，謂仲尼也。司馬云：彼，謂甘寢；此，謂弄丸。</span>故德總乎道之所一。<span class="jiazhu"><span class="yinwen">注</span>道之所容者雖無方，然總其大歸，莫過於自得，故一也。<span class="yinwen">釋文</span>《總》音摠。</span>而言休乎知之所不知，至矣。<span class="jiazhu"><span class="yinwen">注</span>言止其分，非至如何！<span class="yinwen">疏</span>夫至道之境，重玄之域，聖心所不能知，神口所不能辯，若以言知索真，失之遠矣。故德之所總，言之所默息<span class="jiaozhusup">【校：，輯要本無「息」字，「默」作「然」。疑「然」乃「默」之形誤，「息」當爲衍文。】</span>者，在於至妙之一道也。</span>道之所一者，德不能同也；<span class="jiazhu"><span class="yinwen">注</span>各自得耳，非相同也，而道一也。<span class="yinwen">疏</span>夫一道虛玄，曾無涯量，而德有上下，（誰）不能周備也。本有作同字者，言德有優劣，未能同道也。此解前道之所一也。<span class="yinwen">釋文</span>《不能同》一本作相同。</span>知之所不能知者，辯不能舉也；<span class="jiazhu"><span class="yinwen">注</span>非其分，故不能舉。<span class="yinwen">疏</span>夫知者玄道，所謂妙絶名言，故非辯說所能勝舉也。此解前知之所不知也。</span>名若儒墨而凶矣。<span class="jiazhu"><span class="yinwen">注</span>夫儒墨欲同所不能同，舉所不能舉，故凶<span class="jiaozhusup">【校：趙諫議本凶下有也字。】</span>。<span class="yinwen">疏</span>夫執是競非，而名同儒墨者，凶禍斯及矣。◎家世父曰：儒墨之所以凶，以有儒墨之名也。懸儒墨之名以召爭，德不能同者，强道以一之；辯不能舉者，强知以通之，各是其是，而道與知之所及亦小矣。生無爵，死無諡，實且不以自居，名何有哉！</span>故海不辭東流，大之至也；<span class="jiazhu"><span class="yinwen">注</span>明受之無所辭，所以成大。<span class="yinwen">疏</span>百川競注，東流不息，而巨海容納，曾不辭憚。此據東海爲言，亦弘博之至也已。</span>聖人并包天地，澤及天下，而不知其誰氏。<span class="jiazhu"><span class="yinwen">注</span>汎然都任。<span class="yinwen">疏</span>前舉海爲（諭）〔喻〕，此下合譬也。聖人德合二儀，故并包天地；仁覃無外，故澤及天下；成而不處，故不知誰爲；推功於人，故莫識其氏族矣。</span>是故生无爵，<span class="jiazhu"><span class="yinwen">注</span>有而無之。</span>死无諡，<span class="jiazhu"><span class="yinwen">注</span>諡所以名功，功不在己，故雖諡而非己有。<span class="yinwen">疏</span>夫人處世，生有名位，死定諡號，所以表其實也。聖人生既以功推物，故死亦無可諡也。</span>實不聚，<span class="jiazhu"><span class="yinwen">注</span>令萬物各知足。<span class="yinwen">疏</span>縱有財德，悉分散於人也。</span>名不立，<span class="jiazhu"><span class="yinwen">注</span>功非己爲，故名歸於物。<span class="yinwen">疏</span>夫名以召實，實既不聚，故名將安寄也。</span>此之謂大人。<span class="jiazhu"><span class="yinwen">注</span>若爲而有之，則小矣。<span class="yinwen">疏</span>總結以前。忘於名諡之士，可謂大德之人。</span>狗不以善吠爲良，人不以善言爲賢，<span class="jiazhu"><span class="yinwen">注</span>賢出於性，非言所爲。<span class="yinwen">疏</span>善，喜好也。夫犬不必吠，賢人豈復多言！<span class="yinwen">釋文</span>《善吠》伐廢反。司馬云：不别客主而吠不止。《善言》司馬云：失本逐末而言不止也。</span>而況爲大乎！<span class="jiazhu"><span class="yinwen">注</span>夫大愈不可爲而得。<span class="yinwen">疏</span>夫好言爲賢，猶自不可，況惑心取捨於大乎！</span>夫爲大不足以爲大，而況爲德乎！<span class="jiazhu"><span class="yinwen">注</span>唯自然乃德耳。<span class="yinwen">疏</span>愛心弘博謂之大，冥符玄道謂之德。夫有心求大，於理尚乖，況有情爲德，固不可也。</span>夫大備矣，莫若天地；然奚求焉，而大備矣。<span class="jiazhu"><span class="yinwen">注</span>天地大備，非求之也。<span class="yinwen">疏</span>備，具足也。夫二儀覆載，亭毒無心，四敍周行，生成庶品，葢何術焉，而萬物必備。</span>知大備者，无求，无失，无棄，不以物易己也。<span class="jiazhu"><span class="yinwen">注</span>知其自備者，不舍己而求物，故無求無失無棄也。<span class="yinwen">疏</span>夫體弘自然之理而萬物素備者，故能於物我之際淡然忘懷，是以無取無捨，無失無喪，無證無得，而不以物境易奪己心也。<span class="yinwen">釋文</span>《不舍》音捨。</span>反己而不窮，<span class="jiazhu"><span class="yinwen">注</span>反守我理，我理自通。<span class="yinwen">疏</span>只爲弘備，故契於至理。既而反本還原，會己身之妙極而無窮竟者也。</span>循古而不摩，<span class="jiazhu"><span class="yinwen">注</span>順常性而自至耳，非摩拭。<span class="yinwen">疏</span>循，順也。順於物性，無心改作，豈復摩飾而矜之！<span class="yinwen">釋文</span>《循古而不摩》一本作磨。郭云：摩，拭也。王云：摩，消滅也。雖常通物而不失及己，雖理於今，常循於古之道焉，自古及今，其名不摩滅也。《摩拭》音式。</span>大人之誠。<span class="jiazhu"><span class="yinwen">注</span>不爲而自得，故曰誠。<span class="yinwen">疏</span>誠，實也。夫反本還原，因循萬物者，斯乃大聖之人自實之德也。</span></p>
<p class="em2 strong">子綦有八子，陳諸前，召九方歅曰：「爲我相吾子，孰爲祥？」<span class="jiazhu"><span class="yinwen">疏</span>子綦，楚司馬子綦也。陳，行列也。諸，於也。〔九〕方，姓也；歅，名也。孰，誰也。祥，善也。九方歅，善相者也。陳列諸子於庭前，命方歅令相之，八子之中，誰爲吉善。<span class="yinwen">釋文</span><span class="normal">九方歅</span>音因，李烏雞反，又音煙，善相馬人。淮南子作九方皋。<span class="normal">爲我</span>于僞反。<span class="normal">相吾子</span>息亮反。</span></p>
<p class="em2 strong">九方歅曰：「梱也爲祥。」<span class="jiazhu"><span class="yinwen">疏</span>梱，子名也。言八子之中，梱最祥善也。<span class="yinwen">釋文</span><span class="normal">梱</span>音困，又口本反，子綦子名。</span></p>
<p class="em2 strong">子綦瞿然喜曰：「奚若？<span class="jiazhu"><span class="yinwen">疏</span>瞿然，驚喜貌。聞子吉祥，故容貌驚喜，問其祥善貌相如何。<span class="yinwen">釋文</span><span class="normal">瞿然</span>紀具反。司馬云：喜貌。本亦作矍，吁縛反。字林云：大視貌。李云：驚視貌。◎慶藩案：此瞿然與庚桑楚篇懼然，皆驚駭之貌。瞿，說文作𥉁，云：舉目驚𥉁然也。<span class="titles">漢書</span>吴王濞傳膠西王瞿然駭，師古注：瞿然，無守之貌。又鄒陽傳長君懼然曰將爲奈何，師古注：懼讀爲瞿，瞿然，無守之貌。東方朔傳於是吴王懼然易容，師古注：懼然，失守之貌。案師古訓瞿懼爲失守貌、爲無守貌者，本齊風東方未明篇狂夫瞿瞿毛傳也。不知傳以下不能辰夜二語，故以瞿瞿爲無守，與瞿然不同。瞿然當從李頤此訓爲正。</span>」曰：「梱也將與國君同食以終其身。」</p>
<p class="em2 strong">子綦索然出涕曰：「吾子何爲以至於是極也！」<span class="jiazhu"><span class="yinwen">疏</span>索然，涕出貌。方歅識見淺近，以食肉爲祥，子綦鑒深玄妙，知其非吉，故憫其凶極，悲而出涕。<span class="yinwen">釋文</span><span class="normal">索然</span>悉各反，又色白反。司馬云：涕下貌。</span></p>
<p class="em2 strong">九方歅曰：「夫與國君同食，澤及三族，而況<span class="jiaozhusup">【校：世德堂本況下有於字。】</span>父母乎！今夫子聞之而泣，是禦福也。子則祥矣，父則不祥。」<span class="jiazhu"><span class="yinwen">疏</span>三族，謂父母族也，妻族也。禦，拒扞也。夫共國君食，尊榮富貴，恩被三族，何但二親！子享吉祥，父翻涕泣，斯乃禦福德也。<span class="yinwen">釋文</span><span class="normal">禦福</span>魚吕反，距也，逆也。</span></p>
<p class="em2 strong">子綦曰：「歅，汝何足以識之，而梱祥邪？盡於酒肉，入於鼻口矣，而何足以知其所自來？<span class="jiazhu"><span class="yinwen">疏</span>自，從也。方歅小巫，識鑒不遠，相梱祥者，不過酒肉味入於鼻口。方歅道術，理盡於斯，詎知酒肉由來，從何而至。</span>吾未嘗爲牧而牂生於奧，未嘗好田而鶉生於宎，若勿怪，何邪？<span class="jiazhu"><span class="yinwen">注</span>夫所以怪，出於不意故也。<span class="yinwen">疏</span>牂，羊也。奧，西南隅未地，羊位也；宎，東南隅辰地也，辰爲鶉位；故言牂鶉生也。<span class="jiaozhusup">【校：輯要本無「故言牂鶉生也」六字。補正刪「牂」字。】</span>夫羊須牧養，鶉因田獵，若禄藉功著，然後可致富貴。今梱（而）功行未聞，而與國君同食，何異乎無牧而忽有羊也，不田而獲鶉也！非牧非田，怪如何也！<span class="yinwen">釋文</span><span class="normal">未嘗</span>如字。本或作曾，才能反。<span class="normal">而牂</span>子郎反。<span class="titles">爾雅</span>云：牝羊也。<span class="normal">於奧</span>烏報反。西南隅未地也。一曰：豕牢也。<span class="normal">好田</span>呼報反。<span class="normal">於宎</span>字又作㝔，烏弔反，徐烏了反。司馬云：東北隅也。一云：東南隅鶉火地，生鶉也。一云：窟也。郭徒忽反，字則穴下犬。◎盧文弨曰：案<span class="titles">爾雅</span>釋宮：東南隅謂之窔<span class="jiaozhusup">【校：爾雅釋文作㝔，云：又作窔，同。說文作𡧮。】</span>。其東北隅乃宧也。又案說文：𡧮，户樞聲，室之東南隅。窔但訓深。◎家世父曰：牂所從出，牧也；鶉所從來，田也。不牧而牂生，不田而鶉生，儻然而來，儵然而至，謂之不祥。祥者，怪徵也；乘天地之誠而有世俗之償，是亦怪徵也。</span>吾所與吾子遊者，遊於天地<span class="jiaozhusup">【校：闕誤引江南古藏本地下有也字。】</span>。<span class="jiazhu"><span class="yinwen">注</span>不有所爲。<span class="yinwen">釋文</span><span class="normal">遊於天地</span>司馬本地作汩，云：亂也。崔本同。</span>吾與之邀樂於天，吾與之邀食於地；<span class="jiazhu"><span class="yinwen">注</span>隨所遇於天地耳。邀，遇也。<span class="yinwen">疏</span>邀，遇也。天地，無心也。子綦體道，虛忘順物，自足於性分之內，敖游乎天地之間，所造皆適，不待歡娱，所遇斯食，豈資厚味耶！<span class="yinwen">釋文</span><span class="normal">邀</span>古堯反，遇也。<span class="normal">樂</span>音洛。</span>吾不與之爲事，不與之爲謀，不與之爲怪；<span class="jiazhu"><span class="yinwen">注</span>怪，異也。循常任性，脱然自爾。<span class="yinwen">疏</span>忘物，故不爲事；忘智，故不爲謀；循常，故不爲怪。</span>吾與之乘天地之誠而不以物與之相攖，<span class="jiazhu"><span class="yinwen">注</span>斯不爲也。<span class="yinwen">疏</span>誠，實也。乘二儀之實道，順萬物以逍遥，故不與物更相攖擾。</span>吾與之一委蛇而不與之爲事所宜。<span class="jiazhu"><span class="yinwen">注</span>斯順耳，無擇也。<span class="yinwen">疏</span>委蛇，猶縱任也。心境不二，從容任物，事既非事，何宜便之可爲乎！</span>今也然有世俗之償焉！<span class="jiazhu"><span class="yinwen">注</span>夫有功於物，物乃報之。吾不爲功而償之，何也？<span class="yinwen">疏</span>夫報功（賞）〔償〕德者，世俗務也。苟體道任物，不立功名，何須功之償哉！<span class="yinwen">釋文</span><span class="normal">之償</span>時亮反，又音賞。</span>凡有怪徵者，必有怪行，殆乎，非我與吾子之罪，幾天與之也！<span class="jiazhu"><span class="yinwen">注</span>今無怪行而有怪徵，故知其天命也。<span class="yinwen">疏</span>殆，危也。幾，近也。夫有怪異之行者，必有怪異之徵也。<span class="jiaozhusup">【校：「必有怪異之徵也」原作「必怪異之徵祥也」，據輯要本補「有」字，刪「祥」字。中華點校本祇補「有」字。】</span>今吾子未有怪行而有怪徵，必遭殆者，斯乃近是天降之災，非吾子之罪。<span class="yinwen">釋文</span><span class="normal">怪行</span>下孟反。注同。</span>吾是以泣也。」<span class="jiazhu"><span class="yinwen">注</span>夫爲而然者，勿爲則已矣。不爲而自至，則不可奈何也，故泣之。<span class="yinwen">疏</span>罪若由人，庶其脩改，既關天命，是以泣也。</span></p>
<p class="em2 strong">无幾何而使梱之於燕，盜得之於道，全而鬻之則難，不若刖之則易，<span class="jiazhu"><span class="yinwen">注</span>全恐其逃，故不如刖之易售也。<span class="yinwen">疏</span>無幾何，謂俄頃間也。楚使梱聘燕，途道之上，爲賊所得，略梱爲奴。而全形賣之，恐其逃竄，故難防禦，則刖足，不慮其逃，故易售。<span class="yinwen">釋文</span><span class="normal">無幾</span>居豈反。<span class="normal">於燕</span>音煙。<span class="normal">全而鬻之</span>音育，絶句。一本作鬻之難。<span class="normal">刖</span>音月，又五刮反。<span class="normal">易</span>以豉反。注同。<span class="normal">售也</span>受又反。</span>於是乎刖而鬻之於齊，適當渠公之街，然身食肉而終。<span class="jiazhu"><span class="yinwen">疏</span>渠公，齊之富人，爲街正。梱（之）既遭刖足，賣與齊國富商之家，代主當街，終身肉食也。字又作術者，云：渠公，屠人也，賣梱在屠家，共主行宰殺之術，終身食肉也。<span class="yinwen">釋文</span><span class="normal">渠公</span>或云：渠公，齊之富室，爲街正，買梱自代，終身食肉至死。一云：渠公屠者，與梱君臣同食肉也。<span class="normal">之街</span>音佳<span class="jiaozhusup">【校：「佳」原作「隹」。】</span>。一本作術。<span class="normal">然身食肉終</span>本或作身肉食者誤。◎盧文弨曰：今書終上有而字。</span></p>
<p class="em2 strong">齧缺遇許由，曰：「子將奚之？」<span class="jiazhu"><span class="yinwen">疏</span>齧缺逢遇許由，仍<span class="jiaozhusup">【校：「仍」，當作「乃」。】</span>問欲何之適。</span></p>
<p class="em2 strong">曰：「將逃堯。」<span class="jiazhu"><span class="yinwen">疏</span>答曰：將欲逃避帝堯。</span></p>
<p class="em2 strong">曰：「奚謂邪？」<span class="jiazhu"><span class="yinwen">疏</span>問其何意。</span></p>
<p class="em2 strong">曰：「夫堯，畜畜然仁，吾恐其爲天下笑。後世其人與人相食與！<span class="jiazhu"><span class="yinwen">注</span>仁者爭尚之原故也。<span class="yinwen">疏</span>畜畜，盛行貌也。盛行偏愛之仁，乖於淳和之德，恐宇內喪道之士猶甚澆季，將來逐跡，百姓飢荒，食廩既虛，民必相食，是以逃也。<span class="yinwen">釋文</span><span class="normal">畜畜</span>許六反，郭他六反。李云：行仁貌。王云：卹愛勤勞之貌。<span class="normal">其人與</span>如字。<span class="normal">人相食與</span>音餘。言將馳走於仁義，不復營農，飢則相食。</span>夫民，不難聚也；愛之則親，利之則至，譽之則勸，致其所惡則散。<span class="jiazhu"><span class="yinwen">疏</span>夫民，撫愛則親，利益則至，來譽贊則相勸勉，與所惡則眾離散，故黔首聚散，葢不難也。<span class="yinwen">釋文</span><span class="normal">譽之</span>音餘。<span class="normal">所惡</span>烏路反。</span>愛利出乎仁義，捐仁義者寡，利仁義者眾。夫仁義之行，唯且无誠，<span class="jiazhu"><span class="yinwen">注</span>仁義既行，將僞以爲之<span class="jiaozhusup">【校：趙諫議本之下有也字。】</span>。<span class="yinwen">疏</span>夫利益蒼生，愛育羣品，立功聚眾，莫先仁義。而履仁蹈義，捐<span class="jiaozhusup">【校：輯要本無「捐」字。】</span>率於中者少，託於聖跡以規名利者多，是故行仁義者，矯性僞情，無誠實者也。<span class="yinwen">釋文</span><span class="normal">之行</span>下孟反。</span>且假乎<span class="jiaozhusup">【校：世德堂本作夫。】</span>禽貪者器。<span class="jiazhu"><span class="yinwen">注</span>仁義可見，則夫貪者將假斯器以獲其志。<span class="yinwen">疏</span>器，聖跡也。且貪於名利，險於禽獸者，必假夫仁義爲其器者也。<span class="yinwen">釋文</span><span class="normal">且假夫禽貪者器</span>司馬云：禽之貪者殺害無極，仁義貪者傷害無窮。</span>是以一人之斷制利天下，<span class="jiazhu"><span class="yinwen">注</span>若夫仁義各出其情，則其斷制不止乎一人。<span class="yinwen">疏</span>榮利之徒，負於仁義，恣其鴆毒，斷制天下。向無聖跡，豈得然乎！</span>譬之猶一覕也。<span class="jiazhu"><span class="yinwen">注</span>覕，割也。萬物萬形，而以一劑割之，則有傷也。<span class="yinwen">疏</span>覕，割也。若以一人制服天下，譬猶一刀割於萬物，其於損傷彼此多矣。<span class="yinwen">釋文</span><span class="normal">覕</span>郭薄結反，云：割也。向芳舌反。司馬云：暫見貌。又甫邪反，又普結反，又初栗反。<span class="normal">劑</span>子隨反。</span>夫堯知賢人之利天下也，而不知其賊天下也，夫唯外乎賢者知之矣。」<span class="jiazhu"><span class="yinwen">注</span>外賢則賢不僞。<span class="yinwen">疏</span>夫賢聖之跡，爲利一時，萬代之後，必生賊害，唯能忘外賢聖者知之也。</span></p>
<p class="em2 strong">有暖姝者，有濡需者，有卷婁者。<span class="jiazhu"><span class="yinwen">疏</span>此略標，下解釋。<span class="yinwen">釋文</span><span class="normal">暖</span>吁爰反，又吁晚反，柔貌。<span class="normal">姝</span>昌朱反，妖貌。<span class="normal">濡</span>音儒，又音如，安也。<span class="normal">需</span>音須。濡需，謂偷安須臾之頃。<span class="normal">卷</span>音權。<span class="normal">婁</span>音縷。卷婁，猶拘攣也。</span></p>
<p class="em2 strong">所謂暖姝者，學一先生之言，則暖暖姝姝而私自說也，自以爲足矣，而未知未始有物也，<span class="jiazhu"><span class="yinwen">注</span>意盡形敎，豈知我之獨化於玄冥之竟哉！<span class="yinwen">疏</span>暖姝，自許之貌也。小見之人，學問寡薄，自悦〔自〕<span class="jiaozhusup">【校：自字依正文補。】</span>足，謂窮微極妙，豈知所學未有一物可稱也，是以謂暖姝者，此言結前也。<span class="yinwen">釋文</span><span class="normal">自說</span>音悦。<span class="normal">之竟</span>音境。</span>是以謂暖姝者也。</p>
<p class="em2 strong">濡需者，豕蝨是也，擇疏鬣<span class="jiaozhusup">【校：闕誤引張君房本鬣下有長毛二字。】</span>自以爲廣宮大囿，奎蹏曲隈，乳間股腳，自以爲安室利處，不知屠者之一旦鼓臂布草操煙火，而己與豕俱焦也。<span class="jiazhu"><span class="yinwen">疏</span>濡需，矜誇之貌也。豕，豬也。言蝨寄豬體上，擇疏長之毛鬣，將爲廣大宮室苑囿。蹄腳奎隈之所，股腳乳旁之間，（蹄）用爲温暖利便。豈知屠人忽操湯火，攘臂布草而殺之乎！即己與豕俱焦爛者也。（諭）〔喻〕流俗寡識之人，耽好情欲，與豕蝨濡需喜歡無異也。<span class="yinwen">釋文</span><span class="normal">蝨</span>音瑟。<span class="normal">奎</span>苦圭反。本亦作睽。<span class="normal">曲隈</span>烏回反。向云：股間也。◎慶藩案：曲隈，胯內也。凡言隈者，皆在內之名。淮南覽冥篇漁者不爭隈，高注：隈，曲深處，魚所聚也。列子黃帝篇何曲之淫隈，殷敬順曰：隈，水曲也。僖二十五年左傳秦人過析隈，杜注：隈，隱蔽之處。故知言隈者，皆在內曲深之謂。向秀曰，隈，股間也，疑誤。<span class="normal">暖室</span>奴緩反，又虛袁反。一本作安室。◎盧文弨曰：今書作安室。<span class="normal">操</span>七曹反。</span>此以域進，此以域退，<span class="jiazhu"><span class="yinwen">疏</span>域，境界也。蝨則逐豕而有亡，人則隨境而榮樂，故謂之域進退也。</span>此其所謂濡需者也。<span class="jiazhu"><span class="yinwen">注</span>非夫通變邈世之才而偷安乎一時之利者，皆豕蝨者也。<span class="yinwen">疏</span>此結也。◎家世父曰：以域進，以域退，言逐眾人之好惡而與之爲進退。暖姝者，囿於知識者也；濡需者，滯於形跡者也；卷婁者，罷於因應者也。三者同蔽，莊生所以逃而去之。</span></p>
<p class="em2 strong">卷婁者，舜也。羊肉不慕蟻，蟻慕羊肉，羊肉羶也。舜有羶行，百姓悦之，<span class="jiazhu"><span class="yinwen">疏</span>卷婁者，謂背項俛曲，向前攣卷而傴僂也。夫羊肉羶腥，無心慕蟻，蟻聞而歸之。舜有仁行，不慕百姓，百姓悦之。故羊肉比舜，蟻況百姓。<span class="yinwen">釋文</span><span class="normal">羊肉不慕蟻</span>魚綺反。李云：年長心勞，無憂樂之志，是猶羊肉不慕蟻也。<span class="normal">羶也</span>設然反。<span class="normal">羶行</span>下孟反。</span>故三徙成都，至鄧之虛<span class="jiaozhusup">【校：趙諫議本作墟。】</span>而十有萬家。<span class="jiazhu"><span class="yinwen">疏</span>舜避丹朱，又不願眾聚，故三度逃走，移徙避之，百姓慕德，從者十萬，所居之處，自成都邑。至鄧虛，地名也。<span class="yinwen">釋文</span><span class="normal">至鄧</span>向云：邑名。<span class="normal">之虛</span>音墟。本又作墟。</span>堯聞舜之賢，舉之童土之地，曰冀得其來之澤。<span class="jiazhu"><span class="yinwen">疏</span>地無草木曰童土。堯聞舜有賢聖之德，妻以娥皇女英，舉以自代，讓其天下。居不毛土，歷試艱難，望鄰境承儀，蒼生蒙澤。<span class="yinwen">釋文</span><span class="normal">童土</span>如字，又音杜。向云：童土，地無草木也。</span>舜舉乎童土之地，年齒長矣，聰明衰矣，而不得休歸，所謂卷婁者也。<span class="jiazhu"><span class="yinwen">注</span>聖人之形，不異凡人，故耳目之用衰也，至於精神，則始終常全耳<span class="jiaozhusup">【校：趙本無耳字。】</span>。若少則未成，及長而衰，則聖人之聖曾不崇朝，可乎？<span class="yinwen">疏</span>既登九五，威跨萬乘，（慜）〔愍〕念蒼生，憂憐凡庶，於是年齒長老，耳目衰竭，無由休息，豈得歸寧！傴僂攣卷，形勞神倦，所謂卷婁者也。<span class="yinwen">釋文</span><span class="normal">齒長</span>丁丈反。注同。◎慶藩案：華嚴經音義引司馬云：齒，數也。釋文闕。<span class="normal">若少</span>詩召反。</span></p>
<p class="em2 strong">是以神人惡眾至，<span class="jiazhu"><span class="yinwen">注</span>眾自至耳，非好而致也<span class="jiaozhusup">【校：世德堂本也作之，趙諫議本無。】</span>。<span class="yinwen">疏</span>三徙遠之，以惡也。<span class="yinwen">釋文</span><span class="normal">惡眾</span>烏路反。<span class="normal">非好</span>呼報反。</span>眾至則不比，不比則不利也。<span class="jiazhu"><span class="yinwen">注</span>明舜之所以有天下，葢於不得已耳，豈比而利之！<span class="yinwen">疏</span>比，和也。夫眾聚則不和，不和則不利於我也。<span class="yinwen">釋文</span><span class="normal">不比</span>毗志反。下注同。</span>故无所甚親，无所甚疏，抱德煬和以順天下，此謂真人。<span class="jiazhu"><span class="yinwen">疏</span>煬，温也。夫不測神人，親疏一觀，抱守温和，可謂真聖。<span class="yinwen">釋文</span><span class="normal">煬</span>郭音羊，徐餘亮反。<span class="normal">和</span>李云：煬，炙也，爲和氣所炙。</span>於蟻棄知，於魚得計，於羊棄意。<span class="jiazhu"><span class="yinwen">注</span>於民則蒙澤，於舜則形勞。<span class="yinwen">疏</span>不慕羊肉之仁，故於蟻棄智也；不爲羶行敎物，故於羊棄意也；既遣仁義，合乎至道，不傷濡沫<span class="jiaozhusup">【校：「不傷濡沫」，輯要本作「不濡沫而」。】</span>，相忘於江湖，故於魚得計。此斥虞舜羶行，故及斯言也。<span class="yinwen">釋文</span><span class="normal">於蟻棄知</span>音智。<span class="normal">於魚得計於羊棄意</span>司馬云：蟻得水則死，魚得水則生，羊得水則病。一說云：真人無羶，故不致蟻，是蟻棄知也；共處相忘之大道，無沾濡之德，是魚得計也；羊無羶行而不致蟻，是羊棄意也。◎家世父曰：所惡乎眾至者，惡其比也。所以比者，歆其利也。神人眾至不比，正惟不以利歆之。蟻之附羶也，有利而趨之也，即其知也；羊之羶也，與以可歆之利也，即其意也。蟻無知而有知，羊無意而有意，惟羶之（惟）利也。魚相忘於江湖，人相忘於道術，何羶之可慕哉！故曰於魚得計。</span></p>
<p class="em2 strong">以目視目，以耳聽耳，以心復心。<span class="jiazhu"><span class="yinwen">注</span>此三者，未能無其耳目心意也。<span class="yinwen">疏</span>夫視目之所見，聽耳之所聞，復心之所知，不逐物於分外而知止其分內者，其真人之道也。</span>若然者，其平也繩，<span class="jiazhu"><span class="yinwen">注</span>未能去繩而自平。<span class="yinwen">疏</span>繩無心而正物，聖忘懷而平等。<span class="yinwen">釋文</span><span class="normal">能去</span>起吕反。</span>其變也循。<span class="jiazhu"><span class="yinwen">注</span>未能絶跡而玄會。<span class="yinwen">疏</span>循，順也。處世和光，千變萬化，大順蒼生，曾不逆寡。</span>古之真人，以天待（之）〔人〕<span class="jiaozhusup">【校：人字依闕誤引張君房本改。】</span>，<span class="jiazhu"><span class="yinwen">注</span>居無事以待事，事斯得。<span class="yinwen">疏</span>如上所解，即是玄古真人，用自然之道，虛其心以待物。</span>不以人入天。<span class="jiazhu"><span class="yinwen">注</span>以有事求無事，事愈荒。<span class="yinwen">疏</span>不用人事取捨，亂於天然之智。</span>古之真人，得之也生，失之也死；得之也死，失之也生。<span class="jiazhu"><span class="yinwen">注</span>死生得失，各隨其所居耳，於生爲得，於死或復爲失，未始有常也。<span class="yinwen">疏</span>夫處生而言，即以生爲得；若據死而語，便以生爲喪。死生既其無定，得失的在誰邊？噫，未可知也！是以混死生，一得喪，故謂之真人矣。◎家世父曰：形氣之相須也，得之生，失之死，有比而合之者也；自然之待化也，得之死，失之生，有委而聽之者也。得之生，故有爲而無爲；得之死，故無爲而無不爲。<span class="yinwen">釋文</span><span class="normal">或復</span>扶又反。</span></p>
<p class="em2 strong">藥也其實，菫也，桔梗也，雞𢋊也，豕零也，是時爲帝者也，何可勝言！<span class="jiazhu"><span class="yinwen">注</span>當其所須則無賤，非其時則無貴，貴賤有時，誰能常也！<span class="yinwen">疏</span>堇，烏頭也，治風痹。桔梗治心腹血。雞𢋊即雞頭草也，服之<span class="jiaozhusup">【校：從輯要本補「之」字。】</span>延年。豕零，豬苓根也，似豬卵，治渴病。此並賤藥也。帝，君主也。夫藥無貴賤，癒病則良，藥病相當，故便爲君主。乃至目視耳聽，手捉心知，用有行藏，時有興廢。故時之所賢者爲君，才不應世者爲臣，此事必然，故何可言盡也。<span class="yinwen">釋文</span><span class="normal">堇</span>音謹，郭音覲，徐音靳。司馬云：烏頭也，治風冷痹。<span class="normal">桔</span>音結。本亦作結。<span class="normal">梗</span>古猛反。司馬云：桔梗治心腹血瘀瘕痹。<span class="normal">雞𢋊</span>徐於容反。本或作壅，音同。司馬云：即雞頭也。一名芡，與藕子合爲散，服之延年。<span class="normal">豕零</span>司馬本作豕囊，云：一名豬苓，根似豬卵，可以治渴。案四者皆藥草名。<span class="normal">是時爲帝者也</span>司馬云：藥草有時迭相爲帝，謂其王相休廢，各得所用也。◎慶藩案：時者，更也；帝者，主也；言堇、桔梗、雞𢋊、豕零，更相爲主也。方言曰：蒔，更也。（蒔，郭音侍。古無蒔字，借時字爲之。）<span class="titles">爾雅</span>曰：帝，君也。淮南正論篇時舉而代御。齊俗篇此代爲帝者也。（帝，今本誤作常。）太平御覽引馮衍鄧禹牋：此更爲（通）〔適〕者也。（適讀若嫡。<span class="titles">廣雅</span>：嫡，君也。）或言時，或言代，或言更，其義一也。（方言：更，代也。說文：代，更也。）<span class="normal">勝言</span>音升。</span></p>
<p class="em2 strong">句踐也以甲楯三千棲於會稽。<span class="jiazhu"><span class="yinwen">疏</span>句踐，越王也。會稽，山名也。越爲吴軍所殘，窘迫退走，棲息於會稽山上也。<span class="yinwen">釋文</span><span class="normal">句踐</span>音鉤。<span class="normal">甲楯</span>純尹反，徐音尹。<span class="normal">棲於</span>音西。李云；登山曰棲。<span class="normal">會</span>古外反，<span class="normal">稽</span>音雞。</span>唯種也能知亡之所以存，唯種也不知其身之所以愁。<span class="jiazhu"><span class="yinwen">疏</span>種，越大夫名。其時句踐大敗，兵唯三千，走上會稽山，亡滅非遠，而種密謀深智，亡時可（在）〔存〕，當時矯與吴和，後二十年而滅吴矣。夫狡兔死，良狗烹，敵國滅，忠臣亡，數其然也。平吴之後，范蠡去越而游乎江海，變名易姓，韜光晦跡，即陶朱公是也。大夫種不去，爲句踐所誅，但知國亡而可以存，不知愁身之必死也。字亦有作穜者，隨字讀之。<span class="yinwen">釋文</span><span class="normal">穜</span>章勇反，越大夫名也。吴越春秋云：姓文，字少禽。<span class="normal">所以存</span>本又作可以存，言知越雖亡可以存也。</span>故曰，鴟目有所適，鶴脛有所節，解之也悲。<span class="jiazhu"><span class="yinwen">注</span>各適一時之用，不能靡所不可，則有時而失，有時而失，故有時而悲矣。解，去也。<span class="yinwen">疏</span>鴟目晝闇而夜開，則適夜不適晝；鶴脛稟分而長，則能長不能短。枝節如此，故解去則悲，亦猶種闇於謀身，長於存國也。<span class="yinwen">釋文</span><span class="normal">鴟</span>尺夷反。<span class="normal">脛</span>刑定反。<span class="normal">解之</span>佳買反。司馬云：去也。一音懈。</span></p>
<p class="em2 strong">故曰，風之過河也有損焉，日之過河也有損焉。<span class="jiazhu"><span class="yinwen">注</span>有形者自然相與爲累，唯外乎<span class="jiaozhusup">【校：世德堂本乎作夫。】</span>形者磨之而不磷。<span class="yinwen">疏</span>風日是氣，河有形質。凡有形氣者，未能無累也。而風吹日累，必有損傷，恃源而往，所以不覺。亦猶吴得越之後，謀臣必恃（謂）其功勳，〔謂〕以（無）後〔無〕慮遭戮。是知物相利者必相爲害也。<span class="yinwen">釋文</span><span class="normal">有損</span>有形自然相累，世能累物，物能累人，故大夫種所以不免也。<span class="normal">不磷</span>鄰刃反。</span>請只風與日相與守河，而河以爲未始其攖也，<span class="jiazhu"><span class="yinwen">注</span>實已損矣而不自覺。</span>恃源而往者也。<span class="jiazhu"><span class="yinwen">注</span>所以不覺，非不損也，恃源往也。<span class="yinwen">疏</span>恃，賴也。攖，損也。風之與日，相與守河，於河攖損而不知覺，恃其源流。<span class="yinwen">釋文</span><span class="normal">恃</span>本亦作持。<span class="normal">源而往者也</span>水由源往，雖遇風日，不能損也；道成其性，雖在於世，不能移也。</span>故水之守土也審，影之守人也審，物之守物也審。<span class="jiazhu"><span class="yinwen">注</span>無意則止於分，所以爲審。<span class="yinwen">疏</span>審，安定也。夫水非土則不安，影無人則不見，物無造物則不立，故三者相守而自以爲固。而新故不住，存亡不停，昨日之物，於今已化，山舟潛<span class="jiaozhusup">【校：「潛」原作「替」，據補正改。】</span>遁，昧者不知，斯之義也。</span></p>
<p class="em2 strong">故目之於明也殆，耳之於聰也殆，心之於殉也殆。<span class="jiazhu"><span class="yinwen">注</span>有意則無崖，故殆。<span class="yinwen">疏</span>殉，逐也。夫視目所見，聽耳所聞心所逐，若目求離朱之明，耳索師曠之聰，心逐無崖之知，欲不危殆，其可得乎！◎家世父曰：水之守土，二物也，相比而相須也；影之守人，一物而爲二物也，自生而自化也；物之守物，物還而自證也，抱一者也。所以謂之審者，無外馳也。目馳而明生焉，耳馳而聰出焉，心馳而所殉見焉。凡能於其府者，皆外馳也。（及）〔反〕其所自持，而緣之以爲功，致果以求之，積久而不知所歸，役耳目心思之用以與萬物爲攖，故可悲也。</span>凡能其於府也殆，殆之成也不給改。<span class="jiazhu"><span class="yinwen">注</span>所以貴其無能而任其天然。<span class="yinwen">疏</span>夫運分别之智，出於藏府而自伐能者，必致危亡也。故雖有成功，不遑<span class="jiaozhusup">【校：「遑」原作「還」，據輯要本改。】</span>周給而改悔矣。</span>禍之長也茲萃，<span class="jiazhu"><span class="yinwen">注</span>萃，聚也。苟不能忘知，則禍之長也多端矣。<span class="yinwen">疏</span>滋，多也。萃，聚也。役於藏府，自顯其能，故凶災禍患，增長而多聚之也。<span class="yinwen">釋文</span><span class="normal">之長</span>丁丈反。注同。<span class="normal">茲莘</span>所巾反。郭云：聚也。李云：多也。本又作萃<span class="jiaozhusup">【校：今本作萃。】</span>。</span>其反也緣功，<span class="jiazhu"><span class="yinwen">注</span>反守其性，則其功不作而成。<span class="yinwen">疏</span>自伐己能而反招禍敗者，緣於功成不退故也。</span>其果也待久。<span class="jiazhu"><span class="yinwen">注</span>欲速則不果。<span class="yinwen">疏</span>夫誠意成功，決定矜伐。有待之心，其日固久。</span>而人以爲己寶，不亦悲乎！<span class="jiazhu"><span class="yinwen">注</span>己寶，謂有其知能。<span class="yinwen">疏</span>流（徒）〔徙〕之人，心處愚暗，寶貴己能，成功而處，執滯如是，甚可悲傷。</span>故有亡國戮民无已，<span class="jiazhu"><span class="yinwen">注</span>皆有其身之禍。<span class="yinwen">疏</span>貪土地爲己有大寶，取之無道，國破家亡，殘害黎元無數，無窮已也。</span>不知問是也。<span class="jiazhu"><span class="yinwen">注</span>不知問禍之所由，由乎有心，而修心以救禍也。<span class="yinwen">疏</span>世有明人，是爲龜鏡。不知問禍敗所由，唯惡貧賤，愚之至也。</span></p>
<p class="em2 strong">故足之於地也踐，雖踐，恃其所不蹍而後善博也；<span class="jiazhu"><span class="yinwen">疏</span>踐，蹍，俱履蹈也。夫足之能行，必履於地，仍賴不踐之土而後得行，若無餘地，則無由安善而致博遠也。此舉譬也。<span class="yinwen">釋文</span><span class="normal">恃其所不蹍</span>女展反。李云：一足常不往，故能行廣遠也。◎俞樾曰：兩踐字並當作淺，或字之誤，或古通用也，足之於地，止取容足而已，故曰足之於地也淺。然容足之外，雖皆無用之地而不可廢也，故曰雖淺恃其所不蹍而後善博也。外物篇曰，夫地非不廣且大也，人之所用容足耳。然則廁足而墊之致黃泉，人尚有用乎？即此義也。下文曰，人之知也少，雖少，恃其所不知而後知天之所謂也。少與淺，文義相近。若作踐則不可通矣。</span>人之於知也少，雖少，恃其所不知而後知天之所謂也。<span class="jiazhu"><span class="yinwen">注</span>夫忘天地，遺萬物，然後蜩翼可得而知也，況欲知天之所謂，而可以不無其心哉！<span class="yinwen">疏</span>知有明暗，能有少多，各止其分，則物逍遥。是以地藉不踐而得行，心賴不知而能照。所以處寂養恬，天然之理，故老經云，有之以爲利，無之以爲用。此合（諭）〔喻〕也。</span>知大一，知大陰，知大目，知大均，知大方，知大信，知大定，至矣。<span class="jiazhu"><span class="yinwen">疏</span>此略標能知七大之名，可謂造極。自此以下歷解義。</span>大一通之，<span class="jiazhu"><span class="yinwen">注</span>道也。<span class="yinwen">疏</span>一是陽數。大一，天也，能通生萬物，故曰通。</span>大陰解之，<span class="jiazhu"><span class="yinwen">注</span>用其分內，則萬事無滯也。<span class="yinwen">疏</span>大陰，地也，無心運載而無分解，物形之也。<span class="yinwen">釋文</span><span class="normal">解之</span>音蟹。下同。又佳買反。</span>大目視之，<span class="jiazhu"><span class="yinwen">注</span>用萬物之自見，亦大目也。<span class="yinwen">疏</span>各視其所見（謂）〔爲〕大目。</span>大均緣之，<span class="jiazhu"><span class="yinwen">注</span>因其本性，令各自得，則大均也。<span class="yinwen">疏</span>緣，順也。大順則物物各性足均平。<span class="yinwen">釋文</span><span class="normal">令各</span>力呈反。下同。</span>大方體之，<span class="jiazhu"><span class="yinwen">注</span>體之使各得其分，則萬方俱得，所以爲大方也。<span class="yinwen">疏</span>萬物之形，各有方術，蜘蛛結網之類，斯體達之。</span>大信稽之，<span class="jiazhu"><span class="yinwen">注</span>命之所期，無令越逸，斯大信也。<span class="yinwen">疏</span>信，實也。稽，至也。循而任之，各至其實，斯大信也。</span>大定持之。<span class="jiazhu"><span class="yinwen">注</span>真不撓則自定，故持之以大定，斯不持也。<span class="yinwen">疏</span>物各信空，持而用之，其理空矣。<span class="yinwen">釋文</span><span class="normal">不撓</span>乃孝反。</span></p>
<p class="em2 strong">盡有天，<span class="jiazhu"><span class="yinwen">注</span>夫物未有無自然者也。<span class="yinwen">疏</span>上來七大，未有不由其自然者也。</span>循有照，<span class="jiazhu"><span class="yinwen">注</span>循之則明，無所作也。<span class="yinwen">疏</span>循，順也。但順其天然，智自明照。</span>冥有樞，<span class="jiazhu"><span class="yinwen">注</span>至理有極，但當冥之，則得其樞要也。<span class="yinwen">疏</span>窈冥之理，自有樞機，而用之無勞措意也。<span class="yinwen">釋文</span><span class="normal">樞</span>尺朱反。</span>始有彼。<span class="jiazhu"><span class="yinwen">注</span>始有之者彼也，故我述而不作。<span class="yinwen">疏</span>郭注云，始有之者彼也，故我述而不作也。</span>則其解之也似不解之者，<span class="jiazhu"><span class="yinwen">注</span>夫解任彼，則彼自解；解之無功，故似不解。<span class="yinwen">疏</span>體從彼學而解也，戒（小）〔不〕成性，故（不）似〔不〕解。</span>其知之也似不知之也，<span class="jiazhu"><span class="yinwen">注</span>明彼知也。<span class="yinwen">疏</span>能忘其知，故似不知也。</span>不知而後知之。<span class="jiazhu"><span class="yinwen">注</span>我不知則彼知自用，彼知自用，則天下莫不皆知也。<span class="yinwen">疏</span>不知而知，知而不知，非知而知；故不知而後知，此是真知。</span>其問之也，不可以有崖，<span class="jiazhu"><span class="yinwen">注</span>應物宜而無方。</span>而不可以无崖。<span class="jiazhu"><span class="yinwen">注</span>各以其分。</span>頡滑有實，<span class="jiazhu"><span class="yinwen">注</span>萬物雖頡滑不同，而物物各自有實也。<span class="yinwen">疏</span>頡滑，不同也萬物紛擾，頡滑不同，統而治之，咸資實道。<span class="yinwen">釋文</span><span class="normal">頡</span>徐下結反。<span class="normal">滑</span>乎八反。向云：頡滑，謂錯亂也。</span>古今不代，<span class="jiazhu"><span class="yinwen">注</span>各自有故，不可相代。<span class="yinwen">疏</span>古自在古，不從古以來今；今自存今，亦不從今以生古；物各有性，新故不相代換也。</span>而不可以虧，<span class="jiazhu"><span class="yinwen">注</span>宜各盡其分也。<span class="yinwen">疏</span>時不往來，法無遷貿，豈賴古以爲今耶！</span>則可不謂有大揚搉乎！<span class="jiazhu"><span class="yinwen">注</span>搉而揚之，有大限也。<span class="yinwen">疏</span>如上所問，其道廣大，豈不謂顯揚妙理而搉實論之乎！<span class="yinwen">釋文</span><span class="normal">揚搉</span>音角，又苦學反。三蒼云：搉，敵也。許慎云：揚搉，粗略法度。王云：搉略而揚顯之。◎慶藩案：釋文引三蒼云，搉，敵也。敵當作敲。說文：搉，敲擊也。<span class="titles">漢書</span>五行志搉其眼，師古注云：搉，謂敲擊去其精也。敵敲二文以形近而誤。</span>闔不亦<span class="jiaozhusup">【校：趙諫議本不亦作亦不。】</span>問是已，奚惑然爲！<span class="jiazhu"><span class="yinwen">注</span>若問其大搉，則物有至分，故忘己任物之理可得而知也，奚爲而惑若此也！<span class="yinwen">疏</span>闔，何不也。奚，何。無識之類若夜游，何不詢問聖人！及其弱<span class="jiaozhusup">【校：「弱」，輯要本作「溺」。】</span>喪而迷惑困苦如是何爲也！</span>以不惑解惑，復於不惑，是尚大不惑<span class="jiaozhusup">【校：唐寫本惑下有也字。】</span>。<span class="jiazhu"><span class="yinwen">注</span>夫惑不可解，故尚大不惑，愚之至也，是以聖人從而任之，所以皇王殊跡，隨世爲名也。<span class="yinwen">疏</span>不惑聖智，惑於凡情也。以聖智之言辨於凡惑，忘得反本，復乎真根，而不能得意忘言而執乎聖跡，貴重明言，以不惑爲大，此乃欽尚不惑，豈能除惑哉！斯又遣於不惑也。<span class="yinwen">釋文</span><span class="normal">惑解</span>佳買反。注同。<span class="normal">復於</span>音服，又扶又反。</span></p> 



</div></body></html>