<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-應帝王第七</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="應帝王第七">應帝王第七</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">注</span>夫無心而任乎自化者，應爲帝王也。釋文崔云：行不言之敎，使天下自以爲牛馬，應爲帝王者也。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>齧缺問於王倪，四問而四不知。<span class="jiazhu"><span class="yinwen">疏</span>四問而四不知，則齊物篇中四問也。夫帝王之道，莫若忘知，故以此義而爲篇首。老子云不以智治國國之德者也。<span class="yinwen">釋文</span><span class="normal">齧缺</span>五結反。下丘悦反。<span class="normal">王倪</span>五兮反。<span class="normal">四問而四不知</span>向云：事在齊物論中。</span>齧缺因躍而大喜，行以告蒲衣子。</p>
<p class="em2 strong" id="p2"><a class="gg-link" href="#p2" onclick="return changeColor(this);"></a>蒲衣子曰：「而乃今知之乎？<span class="jiazhu"><span class="yinwen">疏</span>蒲衣子，堯時賢人，年八歲，舜師之，讓位不受，即被衣子也。齧缺得不知之妙旨，仍踴躍而喜歡，走以告於蒲衣子，述王倪之深義。蒲衣是方外之大賢，達忘言之至道，理無知而固久，汝今日乃知也？<span class="yinwen">釋文</span><span class="normal">蒲衣子</span>尸子云：蒲衣八歲，舜讓以天下。崔云：即被衣，王倪之師也。淮南子曰：齧缺問道於被衣。</span>有虞氏不及泰氏。<span class="jiazhu"><span class="yinwen">注</span>夫有虞氏之與泰氏，皆世事之跡耳，非所以跡者也。所以跡者，無跡也，世孰名之哉！未之嘗名，何勝負之有耶！然無跡者，乘羣變，履萬世，世有夷險，故跡有不及也。<span class="yinwen">疏</span>有虞氏，舜也。泰氏，即太昊伏羲也。三皇之世，其俗淳和；五帝之時，其風澆競。澆競則運知而養物，淳和則任真而馭宇，不及之義，騐此可知也。<span class="yinwen">釋文</span><span class="normal">泰氏</span>司馬云：上古帝王也。崔云：帝王也。李云：大庭氏；又云：無名之君也。◎慶藩案：路史前紀七引司馬云：上古之帝王，無名之稱。與釋文所引小異。</span>有虞氏，其猶藏<span class="jiaozhusup">【校：趙諫議本藏作臧。】</span>仁以要人；亦得人矣，而未始出於非人。<span class="jiazhu"><span class="yinwen">注</span>夫以所好爲是人，所惡爲非人者，唯以是非爲域者也。夫能出於非人之域者，必入於無非人之境矣，故無得無失，無可無不可，豈直藏仁而要人也！<span class="yinwen">疏</span>夫舜，包藏仁義，要求士庶，以得百姓之心，未是忘懷，自合天下，故未出於是非之域。亦有作臧字者。臧，善也。善於仁義，要求人心者也。<span class="yinwen">釋文</span><span class="normal">藏仁</span>才剛反。崔云：懷仁心以結人也。本亦作臧，作剛反，善也。簡文同。<span class="normal">以要</span>一遥反。注同。◎家世父曰：有人之見存，而要人之仁行焉。無人之見存，出入鳥獸之羣而不亂；其<span class="shanchu" data-rel="世"></span><span class="buzi" data-rel="">與</span>人也<span class="shanchu" data-rel="汛"></span><span class="buzi" data-rel="">汎</span>乎相遇泯泯之中，而奚以要人爲！出於非人，忘非我之分矣。入於非人，人我之分之兩忘者，不以心應焉。爲馬爲牛，非獨忘人也，亦忘己也。<span class="normal">所好</span>呼報反。<span class="normal">所惡</span>烏路反。<span class="normal">之竟</span>音境。</span>泰氏，其卧徐徐，其覺于于；<span class="jiazhu"><span class="yinwen">疏</span>徐徐，寬緩之貌。于于，自得之貌。伏犧之時，淳風尚在，故卧則安閒而徐緩，覺則歡娱而自得也。<span class="yinwen">釋文</span><span class="normal">徐徐</span>如字。崔本作袪袪。<span class="normal">其覺</span>古孝反。<span class="normal">于于</span>如字。司馬云：徐徐，安穩貌。于于，無所知貌。簡文云：徐徐于于，寐之狀也。◎慶藩案：于于，即盱盱也。說文：盱，張目也。于與盱，聲近義同。淮南俶真篇，萬民睢睢盱盱然。魯靈光殿賦鴻荒朴略，厥狀睢盱，張載曰：睢盱，質朴之形。正與司馬注無所知意相合。淮南覽冥篇卧倨倨，興盱盱，高注曰：盱盱，無智巧貌也。又淮南盱盱作眄眄。王氏讀書雜志據諸書證爲盱盱之僞，亦正與質朴無知同義。</span>一以己爲馬，一以己爲牛；<span class="jiazhu"><span class="yinwen">注</span>夫如是，又奚是人非人之有哉！斯可謂出於非人之域。<span class="yinwen">疏</span>忘物我，遺是非，或馬或牛，隨人呼召。人獸尚且無主，何是非之有哉！</span>其知情信，<span class="jiazhu"><span class="yinwen">注</span>任其自知，故情信。<span class="yinwen">疏</span>率其真知，情無虛矯，故實信也。</span>其德甚真，<span class="jiazhu"><span class="yinwen">注</span>任其自得，故無僞。<span class="yinwen">疏</span>以不德爲德，德無所德，故不僞者也。</span>而未始入於非人。」<span class="jiazhu"><span class="yinwen">注</span>不入乎是非之域，所以絶於有虞之世。<span class="yinwen">疏</span>既率其情，其德不僞，故能超出心知之境，不入是非之域者也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>肩吾見狂接輿。狂接輿曰：「日中始何以語女？」<span class="jiazhu"><span class="yinwen">疏</span>肩吾接輿，已具前解。日中始，賢人姓名，即肩吾之師也。既是女師，有何告示？此是接輿發語以問故也。<span class="yinwen">釋文</span><span class="normal">日</span>人實反。<span class="normal">中</span>音仲，亦如字。<span class="normal">始</span>李云，日中始，人姓名，賢者也。崔本無日字，云：中始，賢人也。◎俞樾曰：釋文引李云，日中始，人姓名，賢者也。此恐不然。中始，人名，日，猶云日者也。謂日者中始何以語女也，文七年左傳，日衞不睦，襄二十六年傳，日其過此也，昭七年傳，日君以夫公孫段爲能任其事，十六年傳，日起請夫環，並與此日字同義。李以日中始三字爲人姓名，失之矣。崔本無日字。<span class="normal">以語</span>魚據反。<span class="normal">女</span>音汝。後皆同。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>肩吾曰：「告我君人者以己出經式義度，人<span class="jiaozhusup">【校：闕誤引張君房本度人作庶民。】</span>孰敢不聽而化諸！」<span class="jiazhu"><span class="yinwen">疏</span>式，用也。敎我爲君之道，化物之方，必須己出智以經綸，用仁義以導俗，則四方氓庶，誰不聽從，遐遠黎元，敢不歸化耶！<span class="yinwen">釋文</span><span class="normal">出經</span>絶句。司馬云：出，行也。經，常也。崔云：出典法也。<span class="normal">式義度人</span>絶句。式，法也。崔云：式，用也。用仁義以法度人也。◎王念孫曰：釋文曰：出經絶句，式義度人絶句，引諸說皆未協。案此當以以己出經式義度爲句，人孰敢不聽而化諸爲句。義讀爲儀。（義<span class="buzi" data-rel="">與</span>儀，古字通。說文：義，己之威儀也。文侯之命父義和，鄭注：義讀爲儀。周官肆師治其禮儀，鄭注：故書儀爲義，鄭司農云：義讀爲儀。古者書儀但爲義，今時所爲義爲誼。小雅楚茨篇禮儀卒度，韓詩作義。周官大行人大客之儀，大戴禮朝事篇作義。樂記制之禮義，<span class="titles">漢書</span>禮樂志作儀。周語示民軌儀，大射儀注引作義。）儀，法也。（見周語注、淮南精神篇注、楚詞九歎注。）經式儀度，皆謂法度也，解者失之。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>狂<span class="jiaozhusup">【校：世德堂本無狂字。】</span>接輿曰：「是欺德也；<span class="jiazhu"><span class="yinwen">注</span>以己制物，則物失其真。<span class="yinwen">疏</span>夫以己制物，物喪其真，欺誑之德非實道。<span class="yinwen">釋文</span><span class="normal">欺德</span>簡文云：欺，<span class="shanchu" data-rel="忘"></span><span class="buzi" data-rel="">妄</span><span class="jiaozhusup">【校：妄字依世德堂本改。】</span>也。</span>其於治天下也，猶涉海鑿河而使蚉負山也。<span class="jiazhu"><span class="yinwen">注</span>夫寄當於萬物，則無事而自成；以一身制天下，則功莫就而任不勝也。<span class="yinwen">疏</span>夫溟海弘博，深廣難窮，而穿之爲河，必無成理。猶大道遐曠，玄絶難知，而鑿之爲義，其功難克。又蚉蟲至小，山岳極高，令其負荷，無由勝任。以智經綸，用仁理物，能小謀大，其義亦然。<span class="yinwen">釋文</span><span class="normal">涉海鑿</span>待洛反。下同。郭粗鶴反。<span class="normal">河</span>李云：涉海必陷波，鑿河無成也。<span class="normal">蚉</span>音文。本亦作蟁，同。<span class="normal">不勝</span>音升。</span>夫聖人之治也，治外乎？<span class="jiazhu"><span class="yinwen">注</span>全其性分之內而已。<span class="yinwen">疏</span>隨其分內而治之，必不分外治物。治乎外者，言不治之者也。</span>正而後行，<span class="jiazhu"><span class="yinwen">注</span>各正性命之分也。<span class="yinwen">疏</span>順其正性而後行化。</span>確乎能其事者而已矣。<span class="jiazhu"><span class="yinwen">注</span>不爲其所不能。<span class="yinwen">疏</span>確，實也。順其實性，於事有能者，因而任之，止於分內，不論於外者也。<span class="yinwen">釋文</span><span class="normal">確乎</span>苦學反。李云：堅貌。崔本作橐，音託。◎慶藩案：<span class="titles">文選</span>劉孝標辯命論注引司馬云：確乎，不移易。釋文闕。</span>且鳥高飛以避矰弋之害，鼷鼠深穴乎神丘之下以避熏鑿之患，<span class="jiazhu"><span class="yinwen">注</span>禽獸猶各有以自存，故帝王任之而不爲，則自成也。<span class="yinwen">疏</span>矰，網也。弋，以繩係箭而射之也。鼷鼠，小鼠也。神丘，社壇也。鳥則高飛而逃網，鼠則深穴而避熏，斯皆率性自然，豈待敎而遠害者也！鳥鼠既爾，在人亦然。故知式義出經，誣罔之甚矣。<span class="yinwen">釋文</span><span class="normal">矰</span>則能反。李云：罔也。<span class="normal">之害</span>崔本作菑。<span class="normal">鼷</span>音兮。<span class="normal">熏</span>香云反。</span>而曾二蟲之无知！」<span class="jiazhu"><span class="yinwen">注</span>言汝曾不知<span class="jiaozhusup">【校：世德堂本知作如。】</span>此二蟲之各存而不待敎乎！<span class="yinwen">疏</span>而，汝也。汝不曾知此二蟲，不待敎令，而解避害全身者乎？既深穴高飛，豈無知耶！況在人倫，而欲出經式義，欺矯治物，不亦妄哉！？</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>天根遊於殷陽，至蓼水之上，適遭无名人而問焉，曰：「請問爲天下。」<span class="jiazhu"><span class="yinwen">疏</span>天根無名，並爲姓字，寓言問答也。殷陽，殷山之陽。蓼水，在趙國界內。遭，遇也。天根遨遊於山水之側，適遇無名人而問之，請問之意，在乎天下。<span class="yinwen">釋文</span><span class="normal">天根</span>崔<span class="shanchu" data-rel="本"></span><span class="jiaozhusup">【校：本字依世德堂本及釋文原本刪。】</span>云：人姓名也。<span class="normal">遊於殷陽</span>李云：殷，山名。陽，山之陽。崔云：殷陽，地名。司馬云：殷，眾也，言向南遊也。或作殷湯。<span class="normal">蓼水</span>音了。李云：水名也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>无名人曰：「去！汝鄙人也，何問之不豫<span class="jiaozhusup">【校：世德堂本作預。】</span>也！<span class="jiazhu"><span class="yinwen">注</span>問爲天下，則非起於大初，止於玄冥也。<span class="yinwen">疏</span>汝是鄙陋之人，宜其速去。所問之旨，甚不悦豫我心。<span class="yinwen">釋文</span><span class="normal">不豫</span>司馬云：嫌不漸豫，太倉卒也。簡文云：豫，悦也。◎盧文弨曰：今本作不預。◎俞樾曰：<span class="titles">爾雅</span>釋詁：豫，厭也。楚詞惜誦篇行婞直而不豫兮，王逸注亦曰：豫，厭也。是豫之訓厭，乃是古義。無名人深怪天根之多問，故曰何問之不豫，猶云何許子之不憚煩也。簡文云，豫，悦也，殊失其義。<span class="normal">大初</span>音泰。</span>予方將與造物者爲人，<span class="jiazhu"><span class="yinwen">注</span>任人之自爲。<span class="yinwen">疏</span>夫造物爲人，素分各足，何勞作法，措意治之！既同於大通，故任而不助也。</span>厭，則又乘夫莽眇之鳥，以出六極之外，而遊无何有之鄉，以處壙埌之野。<span class="jiazhu"><span class="yinwen">注</span>莽眇，羣碎之謂耳。乘羣碎，馳萬物，故能出處常通，而無狹滯之地。<span class="yinwen">疏</span>莽眇，深遠之謂。壙埌，弘博之名。鳥則取其無跡輕昇。六極，猶六合也。夫聖人馭世，恬淡無爲，大順物情，有同造化。若其息用歸本，厭離世間，則乘深遠之大道，凌虛空而滅跡，超六合以放任，遊無有以逍遥，凝神智於射山，處清虛於曠野。如是，則何天下之可爲哉！葢無爲者也。<span class="yinwen">釋文</span><span class="normal">乘夫</span>音符。<span class="normal">莽</span>莫蕩反。崔本作猛。<span class="normal">眇</span>妙小反。莽眇，輕虛之狀也。崔云，猛眇之鳥首也，取其行而無跡。<span class="normal">壙</span>徐苦廣反。<span class="normal">埌</span>徐力黨反。李音浪。壙埌，無滯爲名也。崔云：猶曠蕩也。<span class="normal">無狹</span>户夾反。</span>汝又何帠以治天下感予之心爲？」<span class="jiazhu"><span class="yinwen">注</span>言皆放之自得之場，則不治而自治也。<span class="yinwen">疏</span>夫放而任之，則物皆自化。有何帠術，輒欲治之？感動我心，何爲如此？<span class="yinwen">釋文</span><span class="normal">帠</span>徐音藝，又魚例反。司馬云：法也。一本作寱，牛世反。崔本作爲。◎俞樾曰：帠，未詳何字，以諸說參考之，疑帠乃臬字之誤，故有魚例反之音；而司馬訓法，亦即臬之義也。然字雖是臬，而義則非臬，當讀爲寱。寱，本從臬聲，古文以聲爲主，故或止作臬也。一本作寱者，破叚字而爲正字耳。一切經音義引通俗文曰：夢語謂之寱。無名人葢謂天根所問皆夢語也，故曰汝又何寱以治天下感予之心爲？◎慶藩案：一切經音義四分律卷三十二引三蒼云：寱，<span class="shanchu" data-rel="于"></span><span class="buzi" data-rel="">牛</span>歲反，謊言也。謊言即與夢語無異。<span class="normal">而自治</span>直吏反。下文同。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>又復問。<span class="jiazhu"><span class="yinwen">疏</span>天根未達，更請決疑。<span class="yinwen">釋文</span><span class="normal">又復</span>扶又反。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>无名人曰：「汝遊心於淡，<span class="jiazhu"><span class="yinwen">注</span>其任性而無所飾焉則淡矣。<span class="yinwen">釋文</span><span class="normal">於淡</span>徒暫反，徐大敢反。</span>合氣於漠，<span class="jiazhu"><span class="yinwen">注</span>漠然靜於性而止。<span class="yinwen">疏</span>可遊汝心神於恬淡之域，合汝形氣於寂寞之鄉，唯形與神，二皆虛靜。如是，則天下不待治而自化者耳。<span class="yinwen">釋文</span><span class="normal">於漠</span>音莫。</span>順物自然而无容私焉，而天下治矣。」<span class="jiazhu"><span class="yinwen">注</span>任性自生，公也；心欲益之，私也；容私果不足以生生，而順公乃全也。<span class="yinwen">疏</span>隨造化之物情，順自然之本性，無容私作法術，措意治之。放而任之，則物我全之矣。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>陽子居見老耼，曰：「有人於此，嚮疾强梁，物徹疏明，學道不勌。如是者，可比明王乎？」<span class="jiazhu"><span class="yinwen">疏</span>姓陽，名朱，字子居。問老子明王之道：假且有人，素性聰達，神智捷疾，猶如響應，涉事理務，强幹果決，鑒物洞徹，疏通明敏，學道精勤，曾無懈倦。如是之人，可得將明王聖帝比德否乎？<span class="yinwen">釋文</span><span class="normal">陽子居</span>李云：居，名也。子，男子通稱。<span class="normal">嚮</span>許亮反。李許兩反。<span class="normal">疾强梁</span>崔云：所在疾强梁之人也。李云：敏疾如嚮也。簡文云：如嚮，應聲之疾，故是强梁之貌。<span class="normal">物徹疏明</span>司馬云：物，事也；徹，通也；事能通而開明也。崔云：無物不達，無物不明。<span class="normal">不勌</span>其眷反。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>老耼曰：「是於聖人也，胥易技係，勞形怵心者也。<span class="jiazhu"><span class="yinwen">注</span>言此功夫，容身不得，不足以比聖王。<span class="yinwen">疏</span>若將彼人比聖王，無異胥徒勞苦，改易形容。技術工巧，神慮劬勞，故形容變改；係累，故心靈怵惕也。<span class="yinwen">釋文</span><span class="normal">胥</span>如字。司馬云：疏也。簡文云：相也。<span class="normal">易</span>音亦。崔以豉反，云：相輕易也。簡文同。<span class="normal">技</span>徐其綺反。簡文云：藝也。<span class="normal">係</span>如字。崔本作繫，或作𣪠。簡文云：音繫。◎盧文弨曰：𣪠，舊作繫，與上複。今定作𣪠，見<span class="titles">漢書</span>。◎慶藩案：鄭注周禮：胥徒，民給徭役者。易，讀如孟子易其田疇之易。胥易，謂胥徒供役治事。鄭注檀弓：易墓，謂治草木。易，猶治也。技係，若王制凡執技以事上者，不貳事，不移官，謂爲技所繫也。釋文云：司馬云，胥，疏也，簡文云，胥，相也，並誤。<span class="normal">怵心</span>勑律反。</span>且<span class="shanchu" data-rel="曰"></span><span class="buzi" data-rel="">也</span><span class="jiaozhusup">【校：也字惟覆宋本作曰，今依各本改。】</span>虎豹之文來田，猿狙之便執斄之狗來藉。如是者，可比明王乎？」<span class="jiazhu"><span class="yinwen">注</span>此皆以其文章技能係累其身，非涉虛以御乎無方也。<span class="yinwen">疏</span>藉，繩也。猿狙，獮猴也。虎豹之皮有文章，故來田獵；獮猴以跳躍便捷，恆被繩拘；狗以執捉狐狸，每遭係頸。若以響疾之人類於聖帝，則此之三物，可比明王乎？<span class="yinwen">釋文</span><span class="normal">來田</span>李云：虎豹以皮有文章見獵也。田，獵也。<span class="normal">猿</span>音袁。<span class="normal">狙</span>七餘反。<span class="normal">之便</span>呲肩反，舊扶面反。<span class="normal">斄</span>音來，李音狸。崔云：旄牛也。<span class="normal">來藉</span>司馬云：藉，繩也，由捷見結縛也。崔云：藉，繫也。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>陽子居蹵然曰：「敢問明王之治。」<span class="jiazhu"><span class="yinwen">疏</span>既其失問，故驚悚變容，重請明王爲政，其義安在。<span class="yinwen">釋文</span><span class="normal">蹵然</span>子六反，改容之貌。<span class="normal">之治</span>直吏反。下同。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>老耼曰：「明王之治：功葢天下而似不自己，<span class="jiazhu"><span class="yinwen">注</span>天下若無明王，則莫能自得。令<span class="jiaozhusup">【校：世德堂本令作今。】</span>之自得，實明王之功也。然功在無爲而還任天下。天下皆得自任，故似非明王之功。<span class="yinwen">疏</span>夫聖人爲政，功侔造化，覆等玄天，載<span class="shanchu" data-rel="周"></span><span class="buzi" data-rel="">同</span><span class="jiaozhusup">【校：「周」，《南華真經註疏》從道藏成疏本、輯要本作「同」。據之改。】</span>厚地，而功成不處，故非己爲之也。</span>化貸萬物而民弗恃；<span class="jiazhu"><span class="yinwen">注</span>夫明王皆就足物性，故人人皆云我自爾，而莫知恃賴於明王。<span class="yinwen">疏</span>誘化蒼生，令其去惡；貸借萬物，與其福善；而玄功潛被，日用不知，百姓謂我自然，不賴君之能。<span class="yinwen">釋文</span><span class="normal">貸</span>吐代反。</span>有莫舉名，使物自喜；<span class="jiazhu"><span class="yinwen">注</span>雖有葢天下之功，而不舉以爲己名，故物皆自以爲得而喜。<span class="yinwen">疏</span>莫，無也。舉，顯也。推功於物，不顯其名，使物各自得而懽喜適悦者也。</span>立乎不測，<span class="jiazhu"><span class="yinwen">注</span>居變化之塗，日新而無方者也。</span>而遊於无有者也。」<span class="jiazhu"><span class="yinwen">注</span>與萬物爲體，則所遊者虛也。不能冥物，則迕物不暇，何暇遊虛哉！<span class="yinwen">疏</span>無有，妙本也。樹德立功，神妙不測，而即跡即本，故常遊心於至極也。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>鄭有神巫曰季咸，<span class="jiazhu"><span class="yinwen">疏</span>鄭國有神異之巫，甚有靈驗，從齊而至，姓季名咸也。<span class="yinwen">釋文</span><span class="normal">神巫曰季咸</span>李云：女曰巫，男曰覡。季咸，名。</span>知人之死生存亡，禍福壽夭，期以歲月旬日，若神。鄭人見之，皆棄而走。<span class="jiazhu"><span class="yinwen">注</span>不憙自聞死日也。<span class="yinwen">疏</span>占候吉凶，必無差失，剋定時日，驗若鬼神。不喜預聞凶禍，是以棄而走避也。<span class="yinwen">釋文</span><span class="normal">不憙</span>許忌反。</span>列子見之而心醉，歸，以告壺子，<span class="jiazhu"><span class="yinwen">疏</span>列子事跡，具逍遥篇，今不重解。壺子，鄭之得道人也。號壺子，名林，即列子之師也。列子見季咸小術，驗若鬼神，中心羨仰，恍然如醉，既而歸反，具告其師。<span class="yinwen">釋文</span><span class="normal">心醉</span>向云：迷惑於其道也。<span class="normal">壺子</span>司馬云：名林，鄭人，列子師。</span>曰：「始吾以夫子之道爲至矣，則又有至焉者矣。」<span class="jiazhu"><span class="yinwen">注</span>謂季咸之至又過於夫子。<span class="yinwen">疏</span>夫子，壺子也。至，極也。初始稟學，先生之道爲至，今見季咸，其道又極於夫子。此是禦寇心醉之言也。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>壺子曰：「吾與汝既<span class="jiaozhusup">【校：闕誤引江南古藏本既作無。】</span>其文，未既其實，而固得道與？<span class="jiazhu"><span class="yinwen">疏</span>與，授也。既，盡也。吾比授汝，始盡文言，於其妙理，全未造實。汝固執文字，謂言得道，豈知筌蹄異於魚兔耶！<span class="yinwen">釋文</span><span class="normal">既其文</span>李云：既，盡也。<span class="normal">得道與</span>音餘。</span>眾雌而无雄，而又奚卵焉！<span class="jiazhu"><span class="yinwen">注</span>言列子之未懷道也。<span class="yinwen">疏</span>夫眾雌無雄，無由得卵。既文無實，亦何道之有哉！<span class="yinwen">釋文</span><span class="normal">眾雌而無雄而又奚卵焉</span>司馬云：言汝受訓未熟，故未成，若眾雌無雄則無卵也。</span>而以道與世亢，必信，夫故使人得而相<span class="shanchu" data-rel="女"></span><span class="buzi" data-rel="">汝</span><span class="jiaozhusup">【校：汝字依世德堂本及盧校改。】</span>。<span class="jiazhu"><span class="yinwen">注</span>未懷道則有心，有心而亢其一方，以必信於世，故可得而相之。<span class="yinwen">疏</span>女用文言之道而與世間亢對，既無大智，必信彼小巫，是故季咸得而相女者也。<span class="yinwen">釋文</span><span class="normal">世亢</span>苦浪反。<span class="normal">必信</span>崔云：絶句。<span class="normal">相女</span>息亮反，注、下同。◎盧文弨曰：今本作汝。</span>嘗試與來，以予示之。」<span class="jiazhu"><span class="yinwen">疏</span>夫至人凝遠，神妙難知，本跡寂動，非凡能測，故召令至，以我示之也。<span class="yinwen">釋文</span><span class="normal">示之</span>本亦作視。崔云：視，示之也。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>明日，列子與之見壺子。出而謂列子曰：「嘻！子之先生死矣！弗活矣！不以旬數矣！吾見怪焉，見濕灰焉。」<span class="jiazhu"><span class="yinwen">疏</span>嘻，歎聲也。子林示其寂泊之容，季咸謂其將死，先怪已彰，不過十日，弗活之兆，類彼濕灰也。<span class="yinwen">釋文</span><span class="normal">嘻</span>徐音熙，郭許意反。<span class="normal">旬數</span>所主反。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>列子入，泣涕沾襟以告壺子。壺子曰：「鄉<span class="jiaozhusup">【校：趙諫議本作曏。】</span>吾示之以地文，萌乎不震不正<span class="jiaozhusup">【校：闕誤引江南古藏本正作止。】</span>。<span class="jiazhu"><span class="yinwen">注</span>萌然不動，亦不自正，與枯木同其不華，濕灰均於寂魄，此乃至人無感之時也。夫至人，其動也天，其靜也地，其行也水流，其止也淵默。淵默之與水流，天行之與地止，其於不爲而自爾，一也。今季咸見其尸居而坐忘，即謂之將死；覩其神動而天隨，因謂之有生。誠<span class="buzi" data-rel="">能</span><span class="jiaozhusup">【校：能字依道藏本補。】</span>應不以心而理自玄符，與變化升降而以世爲量，然後足爲物主而順時無極，故非相者所測耳。此應帝王之大意也。<span class="yinwen">疏</span>文，象也。震，動也。地以無心而寧靜，故以不動爲地文也。萌然寂泊，曾不震動，無心自正，<span class="shanchu" data-rel="文"></span><span class="buzi" data-rel="">又</span>類傾頽，此是大聖無感之時，小巫謂之弗活也。而壺丘示見，義有四重：第一，示妙本虛凝，寂而不動；第二，示垂跡應感，動而不寂；第三，本跡相即，動寂一時；第四，本跡兩忘，動寂雙遣。此則第一妙本虛凝，寂而不動也。<span class="yinwen">釋文</span><span class="normal">鄉吾</span>許亮反。本作曏，亦作向，同。崔本作康，云：向也。<span class="normal">地文</span>與土同也。崔云：文，猶理也。<span class="normal">不震不正</span>並如字。崔本作不誫不止，云：如動不動也。◎俞樾曰：列子黃帝篇作罪乎不誫不止，當從之。罪讀爲㠑。說文山部作𡽕，云：山貌，是也。誫即震之異文。不誫不止者，不動不止也。故以㠑乎形容之，言與山同也。今罪誤作萌，<span class="shanchu" data-rel="正"></span><span class="buzi" data-rel="">止</span>誤作<span class="shanchu" data-rel="止"></span><span class="buzi" data-rel="">正</span><span class="jiaozhusup">【校：止誤作正，依諸子平議改。】</span>，失其義矣。據釋文，則崔本作不誫不止，與列子同，可據以訂正。<span class="normal">誠應</span>應對之應。後同。</span>是殆見吾杜德機也。<span class="jiazhu"><span class="yinwen">注</span>德機不發曰杜。<span class="yinwen">疏</span>殆，近也。杜，塞也。機，動也。至德之機，開<span class="jiaozhusup">【校：「開」，《南華眞經注疏》作「閞」，並從道藏成疏本、輯要本改「關」。】</span>而不發，示其凝淡，便爲濕灰。小巫庸瑣，近見於此矣。<span class="yinwen">釋文</span><span class="normal">杜德機</span>崔云：塞吾德之機。</span>嘗又與來。」<span class="jiazhu"><span class="yinwen">疏</span>前者伊妄言我死，今時重命，令遣更來也。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>明日，又與之見壺子。出而謂列子曰：「幸矣子之先生遇我也！有瘳矣，全然有生矣！<span class="jiazhu"><span class="yinwen">疏</span>此即第二，垂跡應感，動而不寂，示以應容，神氣微動，既殊槁木，全似生平。而濫以聖功，用爲己力，謬言遇我，幸矣有瘳也。<span class="yinwen">釋文</span><span class="normal">有瘳</span>丑留反。</span>吾見其杜權矣。」<span class="jiazhu"><span class="yinwen">注</span>權，機也。今乃自覺昨日之所見，見其杜權，故謂之將死也。<span class="yinwen">疏</span>權，機也。前時一覩，有類濕灰，杜塞機權，全無應動。今日遇我，方得全生。小巫寡識，有茲叨濫者也。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>列子入，以告壺子。壺子曰：「鄉吾示之以天壤，<span class="jiazhu"><span class="yinwen">注</span>天壤之中，覆載之功見矣。比之地文，不猶<span class="shanchu" data-rel="卵"></span><span class="buzi" data-rel="">外</span><span class="jiaozhusup">【校：外字依宋本改。】</span>乎！此應感之容也。<span class="yinwen">疏</span>壤，地也。示之以天壤，謂示以應動之容也。譬彼兩儀，覆載萬物，至人應感，其義亦然。<span class="yinwen">釋文</span><span class="normal">功見</span>賢遍反。◎慶藩案：<span class="titles">文選</span>陸士衡演連珠注引司馬云：壤，地也。釋文闕。</span>名實不入，<span class="jiazhu"><span class="yinwen">注</span>任自然而覆載，則天機玄應，而名利之飾皆爲棄物也。<span class="yinwen">疏</span>雖復降跡同塵，和光利物，而名譽真實，曾不入於靈府也。</span>而機發於踵。<span class="jiazhu"><span class="yinwen">注</span>常在極上起。<span class="yinwen">疏</span>踵，本也。雖復物感而動，不失時宜，而此之神機，發乎妙本，動而常寂。</span>是殆見吾善者機也。」<span class="jiazhu"><span class="yinwen">注</span>機發而善於彼，彼乃見之。<span class="yinwen">疏</span>示其善機，應此兩儀。季咸見此形容，所以謂之爲善。全然有生，則是見善之謂也。</span>嘗又與來。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>明日，又與之見壺子。出而謂列子曰：「子之先生不齊，吾无得而相焉。試齊，且復相之。」<span class="jiazhu"><span class="yinwen">疏</span>此是第三，示本跡相即，動寂一時。夫至人德滿智圓，虛心凝照，本跡無别，動靜不殊。其道深玄，豈小巫能測耶！謂齊其心跡，試相之焉。不敢的定吉凶，故言且復相者耳。<span class="yinwen">釋文</span><span class="normal">不齊</span>側皆反，本又作齋。下同。<span class="normal">且復</span>扶又反。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>列子入，以告壺子。壺子曰：「吾鄉示之以太沖莫勝。<span class="jiazhu"><span class="yinwen">注</span>居太沖之極，浩然泊心而玄同萬方，故勝負莫得厝<span class="jiaozhusup">【校：世德堂本作措。】</span>其間也。<span class="yinwen">疏</span>沖，虛也。莫，無也。夫聖照玄凝，與太虛等量，本跡相即，動寂一時，初無優劣，有何勝負哉！<span class="yinwen">釋文</span><span class="normal">泊心</span>白博反，又音魄。<span class="normal">得厝</span>七故反。字又作措，同。◎盧文弨曰：今本作措。</span>是殆見吾衡氣機也。<span class="jiazhu"><span class="yinwen">注</span>無往不平，混然一之。以管闚天者，莫見其涯，故似不齊。<span class="yinwen">疏</span>衡，平也。即跡即本，無優無劣，神氣平等，以此應機。小巫近見，不能遠測，心中迷亂，所以請齊耳。<span class="yinwen">釋文</span><span class="normal">管闚</span>去規反。</span>鯢桓之審爲淵，止水之審爲淵，流水之審爲淵。淵有九名，此處三焉。<span class="jiazhu"><span class="yinwen">注</span>淵者，靜默之謂耳。夫水常無心，委順外物，故雖流之與止，鯢桓之與龍躍，常淵然自若，未始失其靜默也。夫至人用之則行，捨之則止，行止雖異而玄默一焉，故略舉三異以明之。雖波流九變，治亂紛如，居其極者，常淡然自得，泊乎忘<span class="jiaozhusup">【陳林羣校：「忘」，《南華眞經注疏》作「妄」，並從道藏褚伯秀本、列子黃帝篇注改「無」。】</span>爲也。<span class="yinwen">疏</span>此舉譬也。鯢，大魚也。桓，盤也。審，聚也。夫水體無心，動止隨物，或鯨鯢盤桓，或螭龍騰躍，或凝湛止住，或波流湍激。雖復漣漪清淡，多種不同，而玄默無心，其致一也。故鯢桓以方衡氣，止水以譬地文，流水以喻天壤，雖復三異，而虛照一焉。而言淵有九名者，謂鯢桓、止水、流水、<span class="shanchu" data-rel="汛"></span><span class="buzi" data-rel="">氿</span><span class="jiaozhusup">【校：氿字依列子改。】</span>水、濫水、沃水、雍水、<span class="shanchu" data-rel="文"></span><span class="buzi" data-rel="">汧</span><span class="jiaozhusup">【校：汧字依列子改。】</span>水、肥水，故謂之九也。並出列子，彼文具載，此略敍有此三焉也。<span class="yinwen">釋文</span><span class="normal">鯢</span>五兮反。<span class="normal">桓</span>司馬云：鯢桓，二魚名也。簡文云：鯢，鯨魚也，桓，盤桓也。崔本作鯢拒，云：魚所處之方穴也。又云：拒，或作桓。<span class="normal">之審</span>郭如字。簡文云：處也。司馬云：審當爲蟠，蟠，聚也。崔本作潘，云：回流所鍾之域也。◎俞樾曰：審，司馬云當爲蟠，蟠，聚也；崔本作潘，云回流所鍾之域也。今以字義求之，則實當爲𤃃。說文水部：𤃃，大波也，從水，旛聲。作潘者，字之省。司馬彪讀爲蟠，誤也。郭本作審，則失其字矣。又案列子黃帝篇云：鯢旋之潘爲淵，止水之潘爲淵，流水之潘爲淵，濫水之潘爲淵，沃水之潘爲淵，氿水之潘爲淵，雍水之潘爲淵，汧水之潘爲淵，肥水之潘爲淵，是爲九淵焉。九淵全列，然於上下文殊不相屬，疑爲它處之錯簡。莊子所見已然。雖不敢徑去，而實非本篇文義所繫，故聊舉其三耳。◎家世父曰：釋文引崔本審作潘，云回流所鍾之域也。列子黃帝篇鯢旋之潘爲淵。字當作潘。說文：淵，回水也。管子度地篇水出地而不流，命曰淵。謂水回旋而瀦爲淵，有物伏孕其中而成淵者，有止而不流者，有流而中渟爲淵者，水之渟滀，因其自然之勢而或流或止，皆積之以成淵焉，故曰太沖莫朕。侵尋<span class="shanchu" data-rel="汛"></span><span class="buzi" data-rel="">汎</span>溢，非人力之所施也。<span class="normal">淵有九名</span>淮南子云，有九旋之淵。許慎注云：至深也。<span class="normal">治亂</span>直吏反。</span>嘗又與來。」<span class="jiazhu"><span class="yinwen">疏</span>欲示極玄，應須更召。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>明日，又與之見壺子。立未定，自失而走。<span class="jiazhu"><span class="yinwen">疏</span>季咸前後虞度來相，未呈玄遠，猶有近見。今者第四，其道極深，本跡兩忘，動寂雙遣。聖心行虛，非凡所測，遂使立未安定，奔逸而走也。<span class="yinwen">釋文</span><span class="normal">失而走</span>如字，徐音逸。</span>壺子曰：「追之！」<span class="jiazhu"><span class="yinwen">疏</span>既見奔逃，命令捉取。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>列子追之不及。反，以報壺子曰：「已滅矣，已失矣，吾弗及已。」<span class="jiazhu"><span class="yinwen">疏</span>驚迫已甚，奔馳亦速，滅矣失矣，莫知所之也。<span class="yinwen">釋文</span><span class="normal">已滅</span>崔云：滅，不見也。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>壺子曰：「鄉吾示之以未始出吾宗。<span class="jiazhu"><span class="yinwen">注</span>雖變化無常，而常深根冥極也。<span class="yinwen">疏</span>夫妙本玄源，窈冥恍惚，超茲四句，離彼百非，不可以心慮知，安得以形名取！既絶言象，無的宗塗，不測所由，故失而走。</span>吾與之虛而委蛇，<span class="jiazhu"><span class="yinwen">注</span>無心而隨物化。<span class="yinwen">釋文</span><span class="normal">委</span>於危反。<span class="normal">蛇</span>以支反。委蛇，至順之貌。</span>不知其誰何，<span class="jiazhu"><span class="yinwen">注</span><span class="shanchu" data-rel="汛"></span><span class="buzi" data-rel="">汎</span>然無所係也。<span class="yinwen">疏</span>委蛇，隨順之貌也。至人應物，虛己忘懷，隨順逗機，不執宗本；既不可名目，故不知的是何誰也。</span>因以爲弟靡，因以爲波流，故逃也。」<span class="jiazhu"><span class="yinwen">注</span>變化頽靡，世事波流，無往而不因也。夫至人一耳，然應世變而時動，故相者無所措其目，自失而走。此明應帝王者無方也。<span class="yinwen">疏</span>頽者，放任；靡者，順從。夫上德無心，有感斯應，放任不務，順從於物，而揚波塵俗，隨流世間，因任前機，曾無執滯。千變萬化，非相者所知，是故季咸宜其逃逸也。<span class="yinwen">釋文</span><span class="normal">爲弟</span>徐音頽，丈回反。<span class="normal">靡</span>弟靡，不窮之貌。崔云：猶遜伏也。◎盧文弨曰：正字通弟作弚。後來字書亦因之，而於古無有也。類篇弟字下有徒回反一音，云：弟靡，不窮貌。正本此。列子黃帝篇作茅靡。<span class="normal">波流</span>如字。崔本作波隨，云：常隨從之。◎王念孫曰：郭象曰，變化頽靡，世事波流，無往而不因。釋文曰，波流，崔本作波隨，云常隨從之。案作波隨者是也。蛇何靡隨爲韻。蛇，古音徒禾反。（委蛇之委，古音於禾反。委蛇，疊韻字也。召南羔羊篇委蛇委蛇，與皮紽爲韻。皮，古音婆。莊子庚桑楚篇與物委蛇，與爲波爲韻。爲，古音譌。委蛇，或作委佗。鄘風君子偕老篇委委佗佗，與珈河宜何爲韻。宜，古音俄。）靡，古音。摩（中孚九二，吾與爾靡之，與和爲韻。莊子知北遊篇安與之相靡，與化多爲韻。成二年左傳師至於靡筓之下，靡一音摩。<span class="titles">史記</span>蘇秦傳期年以出揣摩，鄒誕本作揣摩）隨，古亦音徒禾反。（波隨疉韻。詩序男行而女不隨，老子前後相隨，管子白心篇天不始不隨，吕氏春秋審應篇人先我隨，韓子解老篇大姦作則小盜隨，淮南泰族篇上動而下隨，<span class="titles">史記</span>太史公自序主先而臣隨，並與和爲韻。又吕氏春秋任數篇無先有隨，與和多爲韻。賈子道術篇有端隨之，與和宜爲韻。淮南原道篇禍乃相隨，與多爲韻。說文：隨，從辵，隋聲。隋音佗果反。<span class="titles">史記</span>天官書，前列直斗口，三星隨北端兑，索隱曰：隨音他果反。）</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>然後列子自以爲未始學而歸，<span class="jiazhu"><span class="yinwen">疏</span>季咸逃逸之後，列子方悟己迷，始覺壺丘道深，神巫術淺。自知未學，請乞其退歸，習尚無爲，伏膺玄業也。</span>三年不出。爲其妻爨，食豕如食人。<span class="jiazhu"><span class="yinwen">注</span>忘貴賤也。<span class="yinwen">疏</span>不出三年，屏於俗務。爲妻爨火，忘於榮辱。食豕如人，浄穢均等。<span class="yinwen">釋文</span><span class="normal">爲其</span>于僞反。<span class="normal">妻爨</span>七判反。<span class="normal">食豕</span>音嗣。下同。</span>於事无與親，<span class="jiazhu"><span class="yinwen">注</span>唯所遇耳。<span class="yinwen">疏</span>悟於至理，故均彼我，涉於世事，無親疏也。</span>彫琢復朴，<span class="jiazhu"><span class="yinwen">注</span>去華取實。<span class="yinwen">疏</span>彫琢華飾之務，悉皆棄除，直置任真，復於朴素之道者也。<span class="yinwen">釋文</span><span class="normal">彫琢</span>竹角反。<span class="normal">去華</span>羌吕反。</span>塊然獨以其形立。<span class="jiazhu"><span class="yinwen">注</span>外飾去也。<span class="yinwen">疏</span>塊然，無情之貌也。外除彫飾，內遣心智，槁木之形，塊然無偶也。<span class="yinwen">釋文</span><span class="normal">塊然</span>徐苦怪反，又苦對反。</span>紛而封哉<span class="jiaozhusup" data-rel="封" shanchu="">【校：闕文引張君房本&lt;span class=】</span><span class="buzi" data-rel="">紛</span>下有然字。又一本作<span class="shanchu" data-rel="粉"></span><span class="buzi" data-rel="">紛</span>而封戎。"&gt;<a data-rel="校" href="javascript:;"></a>，<span class="jiazhu"><span class="yinwen">注</span>雖動而真不散也。<span class="yinwen">疏</span>封，守也。雖復涉世紛擾，和光接物，而守於真本，確爾不移。<span class="yinwen">釋文</span><span class="normal">紛而</span>芳云反。崔云：亂貌。<span class="normal">封哉</span>崔本作戎，云：封戎，散亂也。◎李楨曰：紛而封哉，列子黃帝篇作㤋然而封戎。按封戎是也。六句並韻語。食豕二句，人親爲韻。彫琢二句，朴立爲韻。紛而二句，戎終爲韻。哉字，傳寫之譌。下四亦韻語。惟崔本不誤，與列子同。尚書公無困哉，<span class="titles">漢書</span>兩引作公無困我。此以我譌哉。亦是一證。</span>一以是終。<span class="jiazhu"><span class="yinwen">注</span>使物各自終。<span class="yinwen">疏</span>動不乖寂，雖紛擾而封哉；應不離真，常抱一以終始。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>无爲名尸，<span class="jiazhu"><span class="yinwen">注</span>因物則物各自當其名也。<span class="yinwen">疏</span>尸，主也。身尚忘遺，名將安寄，故無復爲名譽之主也。</span>无爲謀府；<span class="jiazhu"><span class="yinwen">注</span>使物各自謀也。<span class="yinwen">疏</span>虛淡無心，忘懷任物，故無復運爲謀慮於靈府耳。</span>无爲事任，<span class="jiazhu"><span class="yinwen">注</span>付物使各自任。<span class="yinwen">疏</span>各率素分，恣物自爲，不復於事，任用於己。</span>无爲知主。<span class="jiazhu"><span class="yinwen">注</span>無心則物各自主其知也。<span class="yinwen">疏</span>忘心絶慮，大順羣生，終不運知，以主於物。<span class="yinwen">釋文</span><span class="normal">知主</span>音<span class="shanchu" data-rel="知"></span><span class="buzi" data-rel="">智</span><span class="jiaozhusup">【校：智字依釋文原本及世德堂本改。】</span>。注同。</span>體盡无窮，<span class="jiazhu"><span class="yinwen">注</span>因天下之自爲，故馳萬物而無窮也。<span class="yinwen">疏</span>體俉<span class="jiaozhusup">【陳林羣校：「俉」，《南華眞經注疏》作「悟」。】</span>真源，故能以智境冥會，故曰皆無窮也。</span>而遊无朕；<span class="jiazhu"><span class="yinwen">注</span>任物，故無跡。<span class="yinwen">疏</span>朕，跡也。雖遨遊天下，接濟蒼生，而晦跡韜光，故無朕也。<span class="yinwen">釋文</span><span class="normal">無朕</span>直忍反。崔云：兆也。</span>盡其所受乎天，<span class="jiazhu"><span class="yinwen">注</span>足則止也。<span class="yinwen">疏</span>所稟天性，物物不同，各盡其能，未爲不足者也。</span>而无見得，<span class="jiazhu"><span class="yinwen">注</span>見得則不知止。<span class="yinwen">疏</span>夫目視之所見，雖見不見；得於分內之得，雖得不得。既不造意於見得，故雖見得而無見得也。</span>亦虛而已。<span class="jiazhu"><span class="yinwen">注</span>不虛則不能任羣實。<span class="yinwen">疏</span>所以盡於分內而無見得者，<span class="shanchu" data-rel="自"></span>直<span class="buzi" data-rel="">自</span>虛心<span class="shanchu" data-rel="忘"></span>淡<span class="buzi" data-rel="">忘</span>而已。</span>至人之用心若鏡，<span class="jiazhu"><span class="yinwen">注</span>鑒物而無情。<span class="yinwen">疏</span>夫懸鏡高堂，物來斯照，至人虛應，其義亦然。</span>不將不迎<span class="jiaozhusup">【校：世德堂本作逆。】</span>，應而不藏，<span class="jiazhu"><span class="yinwen">注</span>來即應，去即止。<span class="yinwen">疏</span>將，送也。夫物有去來而鏡無迎送，來者即照，必不隱藏。亦猶聖智虛凝，無幽不燭，物感斯應，應不以心，既無將迎，豈有情於隱匿哉！<span class="yinwen">釋文</span><span class="normal">應而不藏</span>如字。本又作臧，亦依字讀。</span>故能勝物而不傷。<span class="jiazhu"><span class="yinwen">注</span>物來乃<span class="jiaozhusup">【校：世德堂本乃作即。】</span>鑒，鑒不以心，故雖天下之廣<span class="jiaozhusup">【校：趙諫議本作來照。】</span>，而無勞神之累。<span class="yinwen">疏</span>夫物有生滅，而鏡無隱顯，故常能照物而物不能傷。亦<span class="shanchu" data-rel="由"></span><span class="buzi" data-rel="">猶</span>聖人德合二儀，明齊三景，鑒照遐廣，覆載無偏。用心不勞，故無損害，爲其勝物，是以不傷。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>南海之帝爲儵，北海之帝爲忽，中央之帝爲渾沌。<span class="jiazhu"><span class="yinwen">疏</span>南海是顯明之方，故以儵爲有。北是幽闇之域，故以忽爲無。中央既非北非南，故以渾沌爲非無非有者也。<span class="yinwen">釋文</span><span class="normal">儵</span>音叔。李云：喻有象也。<span class="normal">忽</span>李云：喻無形也。<span class="normal">渾</span>胡本反。<span class="normal">沌</span>徒本反。崔云：渾沌，無孔竅也。李云：清濁未分也。此喻自然。簡文云：儵忽取神速爲名，渾沌以合和爲貌。神速譬有爲，合和譬無爲。</span>儵與忽時相與遇於渾沌之地，渾沌待之甚善。<span class="jiazhu"><span class="yinwen">疏</span>有無二心，會於非無非有之境，和二偏之心執爲一中之志，故云待之甚善也。</span>儵與忽謀報渾沌之德，曰：「人皆有七竅以視聽食息，此獨无有，嘗試鑿之。<span class="jiazhu"><span class="yinwen">疏</span>儵忽二人，<span class="shanchu" data-rel="由"></span><span class="buzi" data-rel="">猶</span>懷偏滯，未能和會，尚起學心，妄嫌渾沌之無心，而謂穿鑿之有益也。</span>」日鑿一竅，七日而渾沌死。<span class="jiazhu"><span class="yinwen">注</span>爲者敗之。<span class="yinwen">疏</span>夫運四肢以滯境，鑿七竅以染塵，乖渾沌之至淳，順有無之取舍；是以不終天年，中塗夭折。勗哉學者，幸勉之焉！故郭注云爲者敗之也。<span class="yinwen">釋文</span><span class="normal">七竅</span>苦叫反。說文云：孔也。<span class="normal">七日而渾沌死</span>崔云：言不順自然，强開耳目也。</span></p>
</div></body></html>
