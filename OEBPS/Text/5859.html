<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-列禦寇第三十二</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="列禦寇第三十二">列禦寇第三十二</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">釋文</span>以人名篇。或無列字。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>列禦寇之齊，中道而反，遇伯昏瞀人。<span class="jiazhu"><span class="yinwen">疏</span>伯昏，楚之賢士，號曰伯昏瞀人，隱者之徒也。禦寇既師壺子，又事伯昏，方欲適齊，行於化道，自驚行淺，中路而還，適逢瞀人，問其所以。<span class="yinwen">釋文</span><span class="normal">瞀人</span>音茂，又音務。</span>伯昏瞀人曰：「奚方而反？」<span class="jiazhu"><span class="yinwen">疏</span>方，道也。奚，何也。汝行何道？欲往何方？問其所由中塗反意也。<span class="yinwen">釋文</span><span class="normal">奚方</span>李云：方，道也。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>曰：「吾驚焉。」<span class="jiazhu"><span class="yinwen">疏</span>自覺己非，驚懼而反，此略答前問意。<span class="yinwen">釋文</span><span class="normal">吾驚焉</span>李云：見人感己即遠驚也。◎盧文弨曰：舊感作惑，譌。今書音義作見人感己即違道，故驚也。此似有脱誤。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>曰：「惡乎驚？」<span class="jiazhu"><span class="yinwen">疏</span>重問禦寇於何事跡而起驚心。<span class="yinwen">釋文</span><span class="normal">惡乎</span>音烏。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>曰：「吾嘗食於十𩝫，<span class="jiaozhusup">〔校：趙諫議本𩝫作漿，下同。〕</span><span class="jiazhu"><span class="yinwen">注</span>賣漿之家。<span class="yinwen">釋文</span><span class="normal">十𩝫</span>子祥反。本亦作漿也。司馬云：𩝫讀曰漿，十家並賣漿也。</span>而五𩝫先饋。」<span class="jiazhu"><span class="yinwen">注</span>言其敬己。<span class="yinwen">疏</span>饋，遺也。十漿，謂有十家賣漿飲也。列子因行渴，於逆旅十家賣飲，而五家先遺，覩其容觀，競起（驚）〔敬〕<span class="jiaozhusup">〔校：敬字依注文改。〕</span>心，未能冥混，是以驚懼也。<span class="yinwen">釋文</span><span class="normal">五𩝫先饋</span>饋，遺也，謂十家中五家先見遺。王云，皆先饋進於己。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>伯昏瞀人曰：「若是，則汝何爲驚己？」<span class="jiazhu"><span class="yinwen">疏</span>更問驚由，庶陳己失。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>曰：「夫內誠不解，<span class="jiazhu"><span class="yinwen">注</span>外自矜飾。<span class="yinwen">疏</span>自覺內心實智，未能懸解，爲物所敬，是以驚而歸。<span class="yinwen">釋文</span><span class="normal">不解</span>音蟹。司馬音懈。</span>形諜成光，<span class="jiazhu"><span class="yinwen">注</span>舉動便辟而成光儀也。<span class="yinwen">釋文</span><span class="normal">形諜</span>徒協反。郭云：便辟也。說文云：閒也。<span class="normal">成光</span>司馬云：形諜於衷，成光華也。<span class="normal">便辟</span>婢亦反。</span>以外鎮人心，<span class="jiazhu"><span class="yinwen">注</span>其內實不足以服物。<span class="yinwen">疏</span>諜，便辟貌也。鎮，服也。儀容便辟，動成光華，用此外形，鎮服人物。</span>使人輕乎貴老，<span class="jiazhu"><span class="yinwen">注</span>若鎮物由乎內實，則使人貴老之情篤也。<span class="yinwen">釋文</span><span class="normal">貴老</span>謂重禦寇過於老人。</span>而𩐈其所患。<span class="jiazhu"><span class="yinwen">注</span>言以美形動物，則所患亂生也。<span class="yinwen">疏</span>𩐈，亂也。未能混俗同塵而爲物標杓，使人敬貴於己而輕老人，良恐禍患方亂生矣。<span class="yinwen">釋文</span><span class="normal">而𩐈</span>子兮反，亂也。◎盧文弨曰：舊作𩐎，譌。今改正。卷內同。<span class="jiaozhusup">〔校：𩐎，說文作𩐈。〕</span></span>夫𩝫人特爲食羹之貨，〔无〕<span class="jiaozhusup">〔校：無字依闕誤引江南古藏本及文如海張君房本補，據成疏亦當有無字。〕</span>多餘之贏，其爲利也薄，其爲權也輕，而猶若是，<span class="jiazhu"><span class="yinwen">注</span>權輕利薄，可<span class="jiaozhusup">〔校：趙諫議本無可字。〕</span>無求於人。<span class="yinwen">釋文</span><span class="normal">爲食</span>音嗣。<span class="normal">贏</span>音盈。</span>而況於萬乘之主乎！<span class="jiazhu"><span class="yinwen">疏</span>特，獨也。贏，利也。夫賣漿之人，獨有羹食爲貨，所盈之物，葢亦不多。爲利既薄，權亦非重，尚能敬己，競走獻漿，況在君王，權高利厚，奔馳尊貴，不亦宜乎！<span class="yinwen">釋文</span><span class="normal">萬乘</span>繩證反。</span>身勞於國而知盡於事，彼將任我以事而效我以功，吾是以驚。」<span class="jiazhu"><span class="yinwen">疏</span>夫君人者，位總萬機，威跨四海，故躬疲倦於邦國，心盡慮於世事，則思賢若渴以代己勞，必將任我以物務而驗我以功績，徇外喪內，逐僞忘真。驚之所由，具陳如是也。<span class="yinwen">釋文</span><span class="normal">而效</span>如字。本又作校，古孝反。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>伯昏瞀人曰：「善哉觀乎！<span class="jiazhu"><span class="yinwen">疏</span>汝能觀察己身，審知得喪，嘉其自覺，故歎善哉。</span>女處己，<span class="jiaozhusup">〔校：闕誤引江南古藏本及李氏本俱音紀。〕</span>人將保女矣！」<span class="jiazhu"><span class="yinwen">注</span>苟不遺形，則所在見保。保者，聚守之謂也。<span class="yinwen">疏</span>保，守也。汝安處己身，不能忘我，猶顯形德，爲物所歸，門人請益，聚守之矣。<span class="yinwen">釋文</span><span class="normal">保女</span>司馬云：保，附也。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>无幾何而往，則户外之屨滿矣。<span class="jiazhu"><span class="yinwen">疏</span>無幾何，謂無多時也。俄頃之間，伯昏往禦寇之所，適見脱屨户外，跣足升堂，請益者多矣。<span class="yinwen">釋文</span><span class="normal">無幾</span>居豈反。</span>伯昏瞀人北面而立，敦杖蹙之乎頤，立有間，不言而出。<span class="jiazhu"><span class="yinwen">疏</span>敦，豎也。以杖柱頤，聽其言說，倚立閒久，忘言而歸也。<span class="yinwen">釋文</span><span class="normal">敦杖</span>音頓。司馬云：豎也。<span class="normal">蹙之</span>子六反。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>賓者以告列子，列子提屨，跣而走，暨乎門，曰：「先生既來，曾不發藥乎？」<span class="jiazhu"><span class="yinwen">疏</span>賓者，謂通賓客人也。禦寇聞師久立，不言而歸，於是竦息慚惕，不暇納屨，跣足馳走，至門而（反）〔及〕。高人既來，庶蒙鍼艾，不嘗開發藥石，遺棄而還。誠心欽渴，有此固請也。<span class="yinwen">釋文</span><span class="normal">賓者</span>本亦作儐，同。必刃反。謂通客之人。<span class="normal">跣而</span>先典反。<span class="normal">暨乎</span>其器反。<span class="normal">發藥</span>如字。司馬本作廢，云：置也。◎慶藩案：發，司馬作廢。發廢，古同聲通用字。<span class="titles">爾雅</span>：廢，税，舍也。方言：發，税，舍車也。是發與廢同。<span class="titles">漢書</span>貨殖傳子贛發貯鬻（則）〔財〕曹魯之間，<span class="titles">史記</span>作廢著。（徐廣曰：著，讀音如貯。）<span class="titles">荀子</span><span class="titles">禮論篇</span>大昏之未發齊也，<span class="titles">史記</span>禮書發作廢。<span class="titles">史記</span>扁鵲傳色廢脈亂，徐廣曰：一作發。皆其例。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>曰：「已矣，吾固告汝曰人將保汝，果保汝矣。<span class="jiazhu"><span class="yinwen">疏</span>已，止也。我已於先固告汝，汝不能韜光晦跡，必爲物所歸依。今果見汝門人滿室，吾昔語汝，諒非虛言。宜止所請，無勞辭費。◎慶藩案：保汝，謂依汝也。僖二年左傳保於逆旅，杜注：保，依也。<span class="titles">史記</span>周本紀百姓懷之，多從而保歸焉。保歸，謂依歸也。司馬訓保爲附，附亦依也。王逸注七諫曰：依，保也。</span>非汝能使人保汝，而汝不能使人无保汝也，<span class="jiazhu"><span class="yinwen">注</span>任平而化，則無感無求，無感無求，乃不相保。<span class="yinwen">疏</span>顯跡於外，故爲人保之；未能忘德，故不能無守也。</span>而焉用之感豫出異也！<span class="jiazhu"><span class="yinwen">注</span>先物施惠，惠不因彼，豫出則異也。<span class="yinwen">疏</span>而，汝也。焉，何也。夫物我兩忘，亦何須物來感己！必有機來，感而後應，不勞預出異端，先物施惠。<span class="yinwen">釋文</span><span class="normal">而焉</span>於虔反。</span>必且有感，摇而本才，<span class="jiaozhusup">〔校：趙諫議本作性，依郭注及成疏似均作性。〕</span>又无謂也。<span class="jiazhu"><span class="yinwen">注</span>必將有感，則與本性動也。<span class="yinwen">疏</span>摇，動也。必固有感迫而後起，率其本性，摇而應之，滅跡匿端，有何稱謂也！<span class="yinwen">釋文</span><span class="normal">摇而本才</span>一本才作性。◎家世父曰：釋文，一本才作性。郭象注，必將有感，則與本性動也。感者人心，所感之〔者〕又出於感人心之心。<span class="titles">爾雅</span>釋詁：摇，作也。摇而本才，謂舍其本心之自然而作而致之。<span class="normal">又無謂也</span>動摇本才以致求者，又非道德之謂也。</span>與汝遊者又莫汝告也，彼所小言，盡人毒也。<span class="jiazhu"><span class="yinwen">注</span>細巧入人爲小言。<span class="yinwen">疏</span>共汝同遊，行解相類，唯事浮辯細巧之言，佞媚於人，盡爲鴆毒，詎能用道以告汝也！<span class="yinwen">釋文</span><span class="normal">小言</span>言不入道，故曰小言。<span class="normal">人毒</span>以其多患，故曰人毒。</span>莫覺莫悟，何相孰也！<span class="jiazhu"><span class="yinwen">疏</span>孰，誰也。彼此迷塗，無能覺，無能悟，何誰獨曉以相告乎？<span class="yinwen">釋文</span><span class="normal">莫覺莫悟何相孰也</span>彼不敢告汝，汝又不自覺，何期相孰哉！王云：小言爲毒，曾無告語也。孰，誰也。謂誰相親愛者。既無告語，此不相親愛之至也。◎家世父曰：釋文引王云：孰，誰也，謂誰相親愛也。疑莊子本旨在蠲親愛之意。說文：孰，食餘也。孰食曰孰，假借爲詳審之義。<span class="titles">漢書</span>本紀其孰計之，賈誼傳日夜念此至孰也，鄒陽傳願大王孰察之，顔師古注：孰，審也。言莫之覺悟而終不自審也。</span>巧者勞而知者憂，无能者无所求，飽食而敖遊，汎若不繫之舟，虛而敖遊者也。」<span class="jiazhu"><span class="yinwen">注</span>夫無其能者，唯聖人耳。過此以下，至於昆蟲，未有自忘其能而任眾人者也。<span class="yinwen">疏</span>夫物未嘗爲，無用憂勞，而必以智巧困弊，唯聖人汎然無係，泊爾忘心，譬彼虛舟，任運逍遥。<span class="yinwen">釋文</span><span class="normal">而知</span>音智。<span class="normal">食而</span>一本作飽食而。<span class="normal">敖遊</span>本又作遨，五刀反。下同。<span class="normal">汎若</span>芳劍反。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>鄭人緩也呻吟裘氏之地。<span class="jiazhu"><span class="yinwen">注</span>呻吟，吟詠之謂。<span class="yinwen">釋文</span><span class="normal">緩也</span>司馬云：緩，名也。<span class="normal">呻</span>音申，謂吟詠學問之聲也。崔云：呻，誦也。本或作呻吟。<span class="normal">裘氏</span>地名。崔云：裘，儒服也。<span class="normal">之地</span>崔本作之地蛇，云：地蛇者，山田荼種也。◎盧文弨曰：宋本荼字空。</span>祇三年而緩爲儒，<span class="jiazhu"><span class="yinwen">注</span>祇，適也。<span class="yinwen">疏</span>呻吟，詠讀也。裘氏，地名也。祇，適也。鄭人名緩，於裘地學問，適經三年而成儒道。<span class="yinwen">釋文</span><span class="normal">祇</span>音支。郭李云：適也。言適三年而成也。司馬云：巨移反，謂神祇祐之也。</span>河潤九里，澤及三族，使其弟墨。<span class="jiazhu"><span class="yinwen">疏</span>三族，謂父母妻族也。能使弟成於墨敎也。<span class="yinwen">釋文</span><span class="normal">河潤九里</span>河從乾位來，乾，陽數九也。<span class="normal">使其弟墨</span>謂使緩弟翟成墨也。</span>儒墨相與辯，其父助翟。<span class="jiazhu"><span class="yinwen">注</span>翟，緩弟名。<span class="yinwen">疏</span>翟，緩弟名也。儒則憲章文武，祖述堯舜，甚固吝，好多言。墨乃遵於禹道，勤儉好施。儒墨塗别，志尚不同，各執是非，互相爭辯，父黨小兒，遂助於翟矣。</span>十年而緩自殺。其父夢之曰：「使而子爲墨者予也。闔胡<span class="jiaozhusup">〔校：闕誤引文成李三本胡俱作□。〕</span>嘗視其良，既爲秋柏之實矣？」<span class="jiazhu"><span class="yinwen">注</span>緩怨其父之助弟，故感激自殺，死而見夢，謂己既能自化爲儒，又化弟令墨，弟由己化而不能順己，己以良師而便怨死，精誠之至，故爲秋柏之實。<span class="yinwen">疏</span>闔，何不也。秋柏，勁木也。父既助翟，而緩恨之，經由十年，感激自殺，仍見夢於父，以申怨言云：「使汝子爲墨者，我之功力也。何不看視我爲賢良之師而更朋助弟？我怨恨之甚，化爲異物秋柏子實，生於墓上。」亦有作垠字者，垠，冢也。云：「汝何不看我冢上，已化爲秋柏之木而生實也？」<span class="yinwen">釋文</span><span class="normal">闔胡嘗視其良</span>闔，語助也。胡，何也。良者，良人，斥緩也。言何不試視緩墓上，已化爲秋柏之實。良或作埌，音浪，冢也。◎俞樾曰：釋文曰，良者良人，謂緩也。此與下句之義不屬。又云，良或作埌，冢也。此說近之。埌，猶壙也。壙埌本叠韻字，應帝王篇以處壙埌之野是也。故壙亦得謂之埌。管子度地篇郭外爲之土閬，閬與埌同。外物篇胞有重閬，郭注曰：閬，空曠也。其義亦相近。<span class="normal">而見</span>賢遍反。<span class="normal">令墨</span>力呈反。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>夫造物者之報人也，不報其人而報其人之天。<span class="jiazhu"><span class="yinwen">注</span>自此以下，莊子辭也。夫積習之功爲報，報其性，不報其爲也。然則學習之功，成性而已，豈爲之哉！<span class="yinwen">疏</span>造物者，自然之洪鑪也，而造物者無物也，能造化萬物，故謂之造物也。夫物之智能，稟乎造化，非由從師而學成也。故假於學習，輔道自然，報其天性，不報人功也。是知翟有墨性，不從緩得。緩言我敎，不亦繆乎！</span>彼故使彼。<span class="jiazhu"><span class="yinwen">注</span>彼有彼性，故使習彼。<span class="yinwen">疏</span>彼翟（先）者〔先〕有墨性，故成墨，若率性素無，學終不成也。豈唯墨翟，庶物皆然。</span>夫人以己爲有以異於人以賤其親，<span class="jiazhu"><span class="yinwen">注</span>言緩自美其儒，謂己能有積學之功，不知其性之自然也。夫有功以賤物者，不避其親也，無其身以平（往）〔性〕<span class="jiaozhusup">〔校：性字依世德堂本改。〕</span>者，貴賤不失其倫也。<span class="yinwen">疏</span>言緩自恃於己有學植之功，異於常人，故輕賤其親而汝於父也。人之迷滯，而至於斯乎！</span>齊人之井飲者相捽也。故曰今之世皆緩也。<span class="jiazhu"><span class="yinwen">注</span>夫穿井所以通泉，吟詠所以通性。無泉則無所穿，無性則無所詠，而世皆忘其泉性之自然，徒識穿詠之末功，因欲矜而有之，不亦妄乎！<span class="yinwen">疏</span>夫土下有泉，人各有性，天也；穿之成井，學以成術者。人也。嗟乎！世人迷妄之甚，徒知穿學之末事，不悟泉性之自然，而矜之以爲己功者，故世皆緩之流也。齊人穿鑿得井，行李汲而飲之，井主護水，捽頭而休，莊生聞之，故引爲（諭）〔喻〕。<span class="yinwen">釋文</span><span class="normal">相捽</span>才骨反。言穿井之人，爲己有造泉之功而捽飲者，不知泉之天然也。喻緩不知翟天然之墨而忿之。捽，一音子晦反。</span>自是，有德者以不知也，而況有道者乎！<span class="jiazhu"><span class="yinwen">注</span>觀緩之繆以爲學，父故能任其自爾而知，故無爲其間也。<span class="yinwen">疏</span>觀緩之迷，以爲己誠有德之人，從是之後，忘知任物，不復自矜，況體道之人，豈視其功耶！<span class="yinwen">釋文</span><span class="normal">不知</span>音智，注同。◎家世父曰：彼故使彼，彼者，儒墨也。有儒墨矣，因而有儒墨之辯立。夫儒墨之名，所以使之辯也。既成乎儒墨之辯，則貴其同己者而賤其異己者，因其親也亦賤之，執其所辯之異而忘其受於天性之同也。知儒墨之爲德以自是其德，謂之不知德。所謂德者，可而可之，然而然之。所謂道者，無物不可，無物不然。◎俞樾曰：自是二字絶句。若緩之自美其儒，是自是也。有德者已不知有此，有道者更無論矣。故曰有德者以不知也，而況有道者乎！以讀爲已。郭注所說，殊未明了。<span class="normal">學父</span>本或作久。</span>古者謂之遁天之刑。<span class="jiazhu"><span class="yinwen">注</span>仍自然之能以爲己功者，逃天者也，故刑戮及之。<span class="yinwen">疏</span>不知物性自爾，矜爲己功者，逃遁天然之理也。既乖造化，故刑戮及之。<span class="yinwen">釋文</span><span class="normal">仍自</span>而證反。本又作認，同。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>聖人安其所安，不安其所不安；<span class="jiazhu"><span class="yinwen">注</span>夫聖人無安無不安，順百姓之心也。<span class="yinwen">疏</span>安，任也。任羣生之性，不引物從己，性之無者，不强安之，故所以爲聖人也。</span>眾人安其所不安，不安其所安。<span class="jiazhu"><span class="yinwen">注</span>所安相與異，故所以爲眾人也。<span class="yinwen">疏</span>學己所不能，安其所不安也；不安其素分，不安其所安也。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>莊子曰：「知道易，勿言難。<span class="jiazhu"><span class="yinwen">疏</span>玄道窅冥，言象斯絶，運知則易，忘言實難。<span class="yinwen">釋文</span><span class="normal">道易</span>以豉反。</span>知而不言，所以之天也；知而言之，所以之人也；<span class="jiazhu"><span class="yinwen">疏</span>妙悟玄道，無法可言，故詣於自然之境，雖知至極而猶存言辯，斯未離於人倫矣。</span>古之<span class="jiaozhusup">〔校：闕誤引張君房本人上有至字。〕</span>人，天而不人。」<span class="jiazhu"><span class="yinwen">注</span>知雖落天地，未嘗開言以引物也，應其至分而已。<span class="yinwen">疏</span>往<span class="jiaozhusup">〔校：「往」原作「復」，據輯要本改。〕</span>古真人，知道之士，天然淳素，無復人情。<span class="yinwen">釋文</span><span class="normal">知雖</span>音智。<span class="normal">應其</span>如字，當也。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>朱泙漫學屠龍於支離益，單千金之家，三年技成而无所用其巧。<span class="jiazhu"><span class="yinwen">注</span>事在於適，無貴於遠功。<span class="yinwen">疏</span>姓朱，名泙漫。姓支離，名益。殫，盡也。罄千金之産，學殺龍之術，伏膺三歲，其道方成，技雖巧妙，卒爲無用。屠龍之事，於世稍稀，欲明處涉人間，貴在適中，苟不當機，雖大無益也。<span class="yinwen">釋文</span><span class="normal">朱泙</span>李音平，郭敷音反。徐敷耕反。◎慶藩案：<span class="titles">文選</span>張景陽七命注引司馬云：泙，普彭反。釋文闕。<span class="normal">漫</span>末旦反，又末干反。司馬云：朱泙漫，支離益，皆人姓名。◎慶藩案：<span class="titles">文選</span>張景陽七命注引司馬云：朱，姓也；泙漫，名也。益，人名也。與釋文小異。◎俞樾曰：支離，複姓，說在人間世篇。朱泙，亦複姓。廣韻十虞朱字注：莊子有朱泙漫，郭注：朱泙，姓也。今象注無此文。<span class="normal">屠</span>音徒。<span class="normal">單</span>音丹，盡也。<span class="normal">千金之家</span>如字。本亦作賈，又作價，皆音嫁。<span class="normal">三</span>絶句。崔云：用千金者三也。一本作三年，則上句至家絶。◎盧文弨曰：今書作三年。<span class="normal">技成</span>其綺反。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>聖人以必不必，故无兵；<span class="jiazhu"><span class="yinwen">注</span>理雖必然，猶不必之，斯至順矣，兵其安有！<span class="yinwen">疏</span>達道之士，隨逐物情，理雖必然，猶不固執，故無交爭也。</span>眾人以不必必之，故多兵；<span class="jiazhu"><span class="yinwen">注</span>理雖未必，抑而必之，各必其所見，則乖逆生也。<span class="yinwen">疏</span>庸庶之類，妄爲封執，理不必爾而固必之，既忤物情，則多乖矣。</span>順於兵，故行有求。<span class="jiazhu"><span class="yinwen">注</span>物各順性則足，足則無求。<span class="yinwen">疏</span>心有貪求，故任於執固之情也。<span class="yinwen">釋文</span><span class="normal">慎於兵</span>慎或作順。◎盧文弨曰：今書慎作順。</span>兵，恃之則亡。<span class="jiazhu"><span class="yinwen">注</span>不得已而用之以恬惔<span class="jiaozhusup">〔校：趙諫議本惔作淡。〕</span>爲上者，未之亡也。<span class="yinwen">疏</span>不能大順羣命，而好乖逆物情者，則幾亡吾寶矣。<span class="yinwen">釋文</span><span class="normal">恬</span>徒謙反。<span class="normal">惔</span>徒暫反。本亦作淡。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>小夫之知，不離苞苴竿牘，<span class="jiazhu"><span class="yinwen">注</span>苞苴以遺，竿牘以問，遺問之具，小知所殉。<span class="yinwen">疏</span>小夫，猶匹夫也。苞苴，香草也。竿牘，竹簡也。夫搴芳草以相贈，折簡牘以相問者，斯葢俗中細務，固非丈夫之所忍爲。<span class="yinwen">釋文</span><span class="normal">之知</span>音智。注及下爲知同。<span class="normal">不離</span>力智反。<span class="normal">苞苴</span>子餘反。司馬云：苞苴，有苞裹也。<span class="normal">竿</span>音干。<span class="normal">牘</span>音獨。司馬云：謂竹簡爲書，以相問遺，脩意氣也。<span class="normal">以遺</span>唯季反。下同。</span>敝精神乎蹇淺，<span class="jiazhu"><span class="yinwen">注</span>昏於小務，所得者淺。<span class="yinwen">疏</span>好爲遺問，徇於小務，可謂勞精神於跛蹇淺薄之事，不能遊虛涉遠矣。<span class="yinwen">釋文</span><span class="normal">敝精神</span>郭婢世反，一音必世反。</span>而欲兼濟道<span class="jiaozhusup">〔校：趙諫議本作導。〕</span>物，太一形虛。若是者，迷惑於宇宙，形累不知太初。<span class="jiazhu"><span class="yinwen">注</span>小夫之知，而欲兼濟導物，經虛涉遠，志大神敝，形爲之累，則迷惑而失致也。<span class="yinwen">疏</span>以蹇淺之知，而欲兼濟羣物，導達羣生，望得虛空其形，合太一之玄道者，終不可也。此人迷於古今，形累於六合，何能照知太初之妙理耶！<span class="yinwen">釋文</span><span class="normal">道物</span>音導。注同。◎盧文弨曰：今書作導物。</span>彼至人者，歸精神乎无始而甘冥<span class="jiaozhusup">〔校：趙本作瞑。〕</span>乎无何有之鄉。<span class="jiazhu"><span class="yinwen">疏</span>無始，妙本也。無何有之鄉，道境也。至德之人，動而常寂，雖復兼濟道物，而神凝無始，故能和光混俗而恆寢道鄉也。<span class="yinwen">釋文</span><span class="normal">甘冥</span>如字。本亦作瞑。又音眠。◎俞樾曰：釋文，冥如字。又云本亦作瞑，又音眠，當從之。瞑眠，古今字。<span class="titles">文選</span>養生論達旦不瞑，李善注曰：瞑，古眠字。是也。甘瞑即甘眠。徐无鬼篇孫叔敖甘寢秉羽而郢人投兵，司馬云：言叔敖願安寢恬卧以養德於廟堂之上，折衝於千里之外。此云甘瞑，彼云甘寢，其義一也，並謂安寢恬卧也。釋文讀冥如字，失之。淮南子俶真篇曰，甘瞑於溷澖之域，即本之此。</span>水流乎无形，發泄乎太清。<span class="jiazhu"><span class="yinwen">注</span>泊然無爲而任其天行也。<span class="yinwen">疏</span>無以順物，如水流行，隨時適變，不守形跡。跡不離本，故雖應動，恆發泄於太清之極也。<span class="yinwen">釋文</span><span class="normal">發泄</span>息列反。徐以世反。<span class="normal">泊然</span>步各反。</span>悲哉乎！汝爲知在毫毛，<span class="jiazhu"><span class="yinwen">注</span>爲知所得者細。<span class="yinwen">釋文</span><span class="normal">悲哉乎</span>一本作悲哉悲哉。<span class="normal">爲</span>于僞反。</span>而不知大寧！<span class="jiazhu"><span class="yinwen">注</span>任性大寧而至。<span class="yinwen">疏</span>苞苴竿牘，何異毫毛！如斯運智，深可悲歎。精神淺薄，詎知乎至寂之道耶！</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>宋人有曹商者，爲宋王使秦。其往也，得車數乘；王說之，益車百乘。<span class="jiazhu"><span class="yinwen">疏</span>姓曹，名商，宋人也。爲宋偃王使秦，應對得所，秦王愛之，遂賜車百乘。乘，駟馬也。<span class="yinwen">釋文</span><span class="normal">宋王</span>司馬云：偃王也。<span class="normal">使秦</span>所吏反。<span class="normal">數</span>所主反。<span class="normal">乘</span>繩證反。下同。<span class="normal">王說</span>音悦。</span>反於宋，見莊子曰：「夫處窮閭阨巷，困窘織屨，槁項黃馘者，商之所短也；一悟萬乘之主而從車百乘者，商之所長也。」<span class="jiazhu"><span class="yinwen">疏</span>窘，急也。言貧窮困急，織履以自供，頸項枯槁而顦顇，頭面黃瘦而馘厲，當爾之際，是商之所短也。一使强秦，遂使秦王驚悟，遺車百乘者，是商之智數長也。以此自多，矜夸莊子也。<span class="yinwen">釋文</span><span class="normal">阨</span>於懈反。◎慶藩案：<span class="titles">廣雅</span>：閭，居也。古謂里中道爲巷，亦謂所居之宅爲巷。<span class="titles">廣雅</span>：衖，凥也（凥，今通作居。）衖巷，古字通。閭巷皆居也。故窮閭或曰窮巷。<span class="normal">窘</span>與隕反，又巨韻反。<span class="normal">槁</span>苦老反，又袪矯反。本亦作矯，居表反。<span class="normal">項</span>李云：槁項，羸瘦貌。司馬云：項槁立也。<span class="normal">黃馘</span>古獲反，徐況璧反。<span class="titles">爾雅</span>云：獲也。司馬云：謂面黃熟也。◎俞樾曰：馘者，俘馘也，非所施於此。馘疑𤷇之叚字。說文疒部，𤷇，頭痛也。黃𤷇，謂頭痛而色黃。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>莊子曰：「秦王有病召醫，破癕潰痤者得車一乘，舐痔者得車五乘，所治愈下，得車愈多。子豈治其痔邪，何得車之多也？子行矣！」<span class="jiazhu"><span class="yinwen">注</span>夫事下然後功高，功高然後禄重，故高遠恬淡者遺榮也。<span class="yinwen">疏</span>癕，痒熱毒腫也。痔，下漏病也。莊生風神俊悟，志尚清遠，既而縱此奇辯以挫曹商。故郭注云，夫事下然後功高，功高然後禄重，高遠恬淡者遺榮也。<span class="yinwen">釋文</span><span class="normal">秦王</span>司馬云：惠王也。<span class="normal">痤</span>徂禾反。<span class="normal">舐</span>字又作𦧇，食紙反。<span class="normal">痔</span>治紀反。<span class="normal">愈下</span>本亦作俞，同。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>魯哀公問乎顔闔曰：「吾以仲尼爲貞幹，國其有瘳乎？」<span class="jiazhu"><span class="yinwen">疏</span>言仲尼有忠貞幹濟之德，欲命爲卿相，魯邦亂病庶瘳差矣。<span class="yinwen">釋文</span><span class="normal">瘳</span>敕由反。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>曰：「殆哉圾<span class="jiaozhusup">〔校：趙諫議本世德堂本圾作汲，注同。釋文亦作汲。〕</span>乎仲尼！<span class="jiazhu"><span class="yinwen">注</span>圾，危也。夫至人以民靜爲安。今一爲貞幹，則遺高跡於萬世，令飾競於仁義而彫畫其毛彩，百姓既危，至人亦無以爲安也。<span class="yinwen">疏</span>殆，近也。圾，危也。以貞幹跡率物，物既失性，仲尼何以安也！<span class="yinwen">釋文</span><span class="normal">汲</span>魚及反，又五臘反，危也。<span class="normal">令飾</span>力呈反。下同。</span>方且飾羽而畫，<span class="jiazhu"><span class="yinwen">注</span>凡言方且，皆謂後世，（將然）〔從事〕<span class="jiaozhusup">〔校：從事二字依世德堂本改。〕</span>飾畫，非任真也。<span class="yinwen">疏</span>方將貞幹輔相魯廷，萬代奔逐，修飾羽儀，喪其真性也。</span>從事華辭，以支爲旨，<span class="jiazhu"><span class="yinwen">注</span>將令後世之從事者無實，而意趣横出也。<span class="yinwen">疏</span>聖跡既彰，令從政任事，情僞辭華，析派分流爲意旨也。</span>忍性以視民而不知不信，<span class="jiazhu"><span class="yinwen">注</span>後世人君，將慕仲尼之遐軌，而遂忍性自矯僞以臨民，上下相習，遂不自知也。<span class="yinwen">疏</span>後代人君，慕仲尼遐軌，安忍情性，用之臨人，上下相習，矯僞黔黎，而不知已無信實也。以華僞之跡敎云蒼生，稟承心靈，宰割真性，用此居人之上，何足稱哉！<span class="yinwen">釋文</span><span class="normal">以視</span>音示。下同。</span>受乎心，宰乎神，夫何足以上民！<span class="jiazhu"><span class="yinwen">注</span>今以上民，則後世百姓非直外形從之而已，乃以心神受而用之，不能復自得於體中也。<span class="yinwen">疏</span>後代百姓，非直外形從之，乃以心神受而用之，不能復自得之性，以此居民上，何足可安哉！<span class="yinwen">釋文</span><span class="normal">能復</span>扶又反。</span>彼宜女與？<span class="jiazhu"><span class="yinwen">注</span>彼，百姓也。女，哀公也。彼與女各自有所宜，相效則失真，此即今之見驗。<span class="yinwen">疏</span>彼，百姓也。女，哀公也。百姓與汝各有所宜，若將汝所宜與百姓，不可也。<span class="yinwen">釋文</span><span class="normal">女與</span>音餘，又如字。下頤與同。<span class="normal">之見</span>賢遍反。</span>予頤與？<span class="jiazhu"><span class="yinwen">注</span>效彼非所以養己也。<span class="yinwen">疏</span>予，我也。頤，養也。我與百姓怡養不同，譬如魚鳥，升沈各異，若以汝所養衞物，物我俱失也。</span>誤而可矣。<span class="jiazhu"><span class="yinwen">注</span>正不可也。<span class="yinwen">疏</span>以貞幹之跡錯誤行之，正不可也。◎家世父曰：彼宜汝與，言仲尼之道果有宜於汝者乎？予頤與，言將待我以養者乎？周易序卦曰：頤者，養也。以爲宜與而待養之，若謂國可以有瘳則誤矣，意以哀公之所云可者誤也。</span>今使民離實學僞，非所以視民也，爲後世慮，不若休之。<span class="jiazhu"><span class="yinwen">注</span>明不謂當時也。<span class="yinwen">疏</span>離實性，學僞法，不可敎示黎民，慮後世荒亂，不如休止也。<span class="yinwen">釋文</span><span class="normal">離實</span>力智反。</span>難治也。」<span class="jiazhu"><span class="yinwen">注</span>治（不）〔之〕<span class="jiaozhusup">〔校：之字依世德堂本改。〕</span>則僞，故聖人不治也。<span class="yinwen">疏</span>捨己效物，聖人不治也。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>施于人而不忘，非天布也。<span class="jiazhu"><span class="yinwen">注</span>布而識之，非芻狗萬物也。<span class="yinwen">疏</span>二儀布生萬物，豈責恩也？<span class="yinwen">釋文</span><span class="normal">施於</span>始豉反。下注同。<span class="normal">而識</span>如字，又申志反。</span>商賈不齒，<span class="jiazhu"><span class="yinwen">注</span>況士君子乎！<span class="yinwen">疏</span>夫能施求報，商客尚不齒理，況君子士人乎！<span class="yinwen">釋文</span><span class="normal">商賈</span>音古。</span>雖以事<span class="jiaozhusup">〔校：世德堂本事作士。〕</span>齒之，神者弗齒。<span class="jiazhu"><span class="yinwen">注</span>要能施惠，故於事不得不齒，以其不忘，故心神忽之。此百姓之大情也。<span class="yinwen">疏</span>施而不忘，未合天道。能施恩惠，於物事不得不齒，爲責求報，心神輕忽不録，百姓之情也。事之者，性情也。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>爲外刑者，金與木也；<span class="jiazhu"><span class="yinwen">注</span>金，謂刀鋸斧鉞；木，謂捶楚桎梏。<span class="yinwen">釋文</span><span class="normal">鋸</span>音據。<span class="normal">戉</span>音越。◎盧文弨曰：今書作鉞。<span class="normal">捶</span>之蘂反。<span class="normal">桎</span>之實反。<span class="normal">梏</span>古毒反。</span>爲內刑者，動與過也。<span class="jiazhu"><span class="yinwen">注</span>靜而當，則外內<span class="jiaozhusup">〔校：世德堂本外內作內外。〕</span>無刑。</span>宵人之離外刑者，金木訊<span class="jiaozhusup">〔校：世德堂本作訊，釋文同。〕</span>之；<span class="jiazhu"><span class="yinwen">注</span>不由明坦之塗者，謂之宵人。<span class="yinwen">疏</span>宵，闇夜也。離，罹也。訊，問也。闇惑之人，罹於憲網，身遭枷杻斧鉞之刑也。<span class="yinwen">釋文</span><span class="normal">宵人</span>王云：非明正之徒，謂之宵夜之人也。◎俞樾曰：郭注曰，不由明坦之塗者，謂之宵人。釋文引王注云，非明正之徒，謂之宵夜之人也。皆望文生義，未爲確詁。宵人，猶小人也。禮記學記篇宵雅肄三，鄭注曰：宵之言小也，習小雅之三，謂鹿鳴、四牡、皇皇者華也。然則宵人爲小人，猶宵雅爲小雅矣。字亦作肖，方言曰：（宵）〔肖〕，<span class="jiaozhusup">〔校：肖字依方言改。〕</span>小也。<span class="titles">史記</span>太史公自序申吕肖矣，徐廣曰：肖，音痟。痟猶衰微，義亦相近。<span class="titles">文選</span>江文通雜體詩宵人重恩光，李善注引春秋演孔圖曰：宵人之世多飢寒。宋均曰：宵，猶小也。此說得之。<span class="normal">（訊）〔訙〕之</span>本又作訊，音信，問也。◎盧文弨曰：說文有訊無訙，訙俗字。</span>離內刑者，陰陽食之。<span class="jiazhu"><span class="yinwen">注</span>動而過分，則性氣傷於內，金木訊於外也。<span class="yinwen">疏</span>若不止分，則內結寒暑，陰陽殘食之也。</span>夫免乎外內之刑者，唯真人能之。<span class="jiazhu"><span class="yinwen">注</span>自非真人，未有能止其分者，故必外內受刑，但不問大小耳。<span class="yinwen">疏</span>心若死灰，內不滑靈府，（也）<span class="jiaozhusup">〔校：也字依下句刪。〕</span>形同槁木，外不挂桎梏，唯真人哉！</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>孔子曰：「凡人心險於山川，難於知天；天猶有春秋冬夏旦暮之期，人者厚貌深情。<span class="jiazhu"><span class="yinwen">疏</span>人心難知，甚於山川，過於蒼昊。厚深之狀，列在下文。</span>故有貌愿而益，有長若不肖，<span class="jiazhu"><span class="yinwen">疏</span>愿，慤真也。不肖，不似也。人有形如慤真，而心益虛浮也；有心實長者，形如不肖也。<span class="yinwen">釋文</span><span class="normal">愿</span>音願。<span class="titles">廣雅</span>云：謹慤也。◎俞樾曰：益當作溢。溢之言驕溢也。<span class="titles">荀子</span><span class="titles">不苟篇</span>以驕溢人，是也。謹愿與驕溢。義正相反。<span class="normal">有長</span>丁丈反。<span class="normal">若不肖</span>外如長者，內不似也。</span>有順<span class="jiaozhusup">〔校：闕誤引江南古藏本順作慎。〕</span>懁而達，<span class="jiazhu"><span class="yinwen">疏</span>懁，急也。形順躁急而心達理也。<span class="yinwen">釋文</span><span class="normal">有順</span>王作慎。<span class="normal">懁</span>音環，又許沿反，徐音絹。三蒼云：急腹也。王云：研辨也，外慎研辨，常務質訥。◎盧文弨曰：今書音義作音儇，兩研字俱作堅。</span>有堅而縵，有緩而釬。<span class="jiazhu"><span class="yinwen">注</span>言人情貌之反有如此者。<span class="yinwen">疏</span>縵，緩也。釬，急也。自有形如堅固而實散縵，亦有外形寬緩心內躁急也。<span class="yinwen">釋文</span><span class="normal">縵</span>武半反，又武諫反。李云：內實堅，外如縵也。<span class="normal">釬</span>胡旦反，又音干，急也。一云：情貌相反。◎俞樾曰：縵者，慢之叚字；釬者，悍之叚字。堅强而又惰慢，紓緩而又桀悍，故爲情貌相反也。</span>故其就義若渴者，其去義若熱。<span class="jiazhu"><span class="yinwen">注</span>但爲難知耳，未爲<span class="jiaozhusup">〔校：從輯要本刪「爲」下「殊」字。
〕</span>無跡。<span class="yinwen">疏</span>人有就仁義如渴思水，捨仁義若熱逃火，雖復難知，未爲無跡。〔徵〕<span class="jiaozhusup">〔校：徵字依下文補。〕</span>驗具列下文也。</span>故君子遠使之而觀其忠，近使之而觀其敬，<span class="jiazhu"><span class="yinwen">疏</span>遠使忠佞斯彰，咫步敬慢立明者也。</span>煩使之而觀其能，<span class="jiazhu"><span class="yinwen">疏</span>煩極任使，察其（彼）〔技〕能。</span>卒然問焉而觀其知，<span class="jiazhu"><span class="yinwen">疏</span>卒問近對，觀其愿智。<span class="yinwen">釋文</span><span class="normal">卒然</span>寸忽反。<span class="normal">其知</span>音智。</span>急與之期而觀其信，<span class="jiazhu"><span class="yinwen">疏</span>忽卒與期，觀信契也。</span>委之以財而觀其仁，<span class="jiazhu"><span class="yinwen">疏</span>仁者不貪。</span>告之以危而觀其節，<span class="jiazhu"><span class="yinwen">疏</span>告危亡，驗節操。</span>醉之以酒而觀其側，雜之以處而觀其色。<span class="jiazhu"><span class="yinwen">疏</span>至人酒不能昏法則，男女參居，貞操不易。<span class="yinwen">釋文</span><span class="normal">其側</span>側，不正也。一云：謂醉者喜傾側冠也。王云：側，謂凡爲不正也。側，或作則。◎俞樾曰：釋文曰，側，不正也。一云，謂醉者喜傾側冠也。王云，側，謂凡爲不正也。然上文觀其忠、觀其敬云云，所觀者皆舉美德言之，此獨觀其不正，則不倫矣。諸說皆非也。其云側或作則，當從之。則者，法則也。<span class="titles">國語</span>周（書）〔語〕<span class="jiaozhusup">〔校：語字及下文字依諸子平議改。〕</span>曰：威儀有則。既醉之後，威儀反反，威儀佖佖，是無則矣，故曰醉之以酒而觀其則。周書官人篇作醉之酒以觀其恭，與此（意）〔文〕語意相近。大戴禮文王官人篇作醉之以觀其不失也，不失即謂不失法則也。◎家世父曰：釋文，側，不正也。一云：謂醉者喜傾側冠也。是舊（序）〔本〕皆作醉之以酒以觀其側。側，當爲則。詩曰：飲酒孔嘉，維其令儀。所謂則也。</span>九徵至，不肖人得矣。」<span class="jiazhu"><span class="yinwen">注</span>君子易觀，不肖難明。然視其所以，觀其所由，察其所安，搜之有塗，亦可知也。<span class="yinwen">疏</span>九事徵驗，小人君子，厚貌深情，必無所避。<span class="yinwen">釋文</span><span class="normal">易觀</span>以豉反。<span class="normal">搜之</span>所求反。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>正考父一命而傴，再命而僂，三命而俯，循牆而走，孰敢不軌！<span class="jiazhu"><span class="yinwen">注</span>言人不敢以不軌之事侮之。<span class="yinwen">疏</span>考，成也。父，大也。有考成大德而履正道，故號正考父，則孔子十代祖宋大夫也。士一命，大夫二命，卿三命也。傴曲循牆，並敬容極恭，卑退若此，誰敢將不軌之事而侮之也！<span class="yinwen">釋文</span><span class="normal">正考父</span>音甫。宋湣公之玄孫，弗父何之曾孫。<span class="normal">而傴</span>紆矩反。<span class="normal">而僂</span>力矩反。<span class="normal">三命</span>公士一命，大夫再命，卿三命。</span>如而夫者，一命而吕鉅，再命而於車上儛，三命而名諸父，孰協唐許！<span class="jiazhu"><span class="yinwen">注</span>而夫，謂凡夫也。唐，謂堯也；許，謂許由也。言而夫與考父者，誰同於唐許之事也。<span class="yinwen">疏</span>而夫，鄙夫也。諸父，伯叔也。凡夫篤競軒冕，一命則吕鉅夸華，再命則援綏作舞，三命善識<span class="jiaozhusup">〔校：「善識」，輯要本作「意氣」。〕</span>自高，下呼伯叔之名。然考父謙夸各異，格量勝劣，誰同唐堯許由無爲禪讓之風哉！<span class="yinwen">釋文</span><span class="normal">而夫</span>郭云：凡夫也。<span class="normal">吕鉅</span>矯貌。◎家世父曰：釋文，吕鉅，矯貌。疑此不當爲矯。方言： 、吕，長也；東齊曰 ，宋魯曰吕。說文：鉅，大剛也。亦通作巨，大也。吕鉅，謂自高大，當爲矜張之意，云矯，非也。<span class="normal">孰協唐許</span>協，同也。唐，唐堯；許，許由：皆崇讓者也。言考父與而夫，誰同於唐許也。◎盧文弨曰：舊作協同也，今從宋本。◎家世父曰：郭象注，唐謂堯，許謂許由；言而夫與考父，誰同於唐許之事。今按孰協唐許與孰敢不軌對文，言如而夫者，誰知比同於唐許哉！郭注誤。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>賊莫大乎德有心<span class="jiazhu"><span class="yinwen">注</span>有心於爲德，非真德也。夫真德者，忽然自得而不知所以（德）〔得〕<span class="jiaozhusup">〔校：得字依道藏本改。〕</span>也。<span class="yinwen">疏</span>役智勞慮，有心爲德，此賊害之甚也。</span>而心有睫，<span class="jiazhu"><span class="yinwen">注</span>率心爲德，猶之可耳；役心於眉睫之間，則僞已甚矣。<span class="yinwen">釋文</span><span class="normal">睫</span>音接。◎俞樾曰：郭注曰，役心於眉睫之間，則僞已甚矣。然正文言心有睫，非役心於眉睫之謂，郭注非也。心有睫，謂以心爲睫也。人於目之所不接，而以意度之，謂其如是，是心有睫也。聖人不逆詐，不意不信，豈如是乎？故曰賊莫大乎德有心而心有睫。下文曰，及其有睫也而內視，內視而敗矣。然則心有睫正內視之謂。內視者，非謂收視返聽也，謂不以目視而以心視也。後世儒者執一理以斷天下事，近乎心有睫矣。</span>及其有睫也而內視，內視而敗矣。<span class="jiazhu"><span class="yinwen">注</span>乃欲探射幽隱，以深爲事，則心與事俱敗矣。<span class="yinwen">疏</span>率心爲役，用心神於眼睫，緣慮逐境，不知休止，致危敗甚矣。<span class="yinwen">釋文</span><span class="normal">探射</span>食亦反。</span>凶德有五，中德爲首。<span class="jiazhu"><span class="yinwen">疏</span>謂心耳眼舌鼻也。曰此五根，禍因此（德）〔得〕，謂凶德也。五根禍主，中德爲（無）心也。</span>何謂中德？中德也者，有以自好也而吡其所不爲者也。<span class="jiazhu"><span class="yinwen">注</span>吡，訾也。夫自是而非彼，則攻之者非一，故爲凶首也。若中無自好之情，則恣萬物之所是，所是各不自失，則天下皆思奉之矣。<span class="yinwen">疏</span>吡，訾也。用心中所好者自以爲是，不同己爲者訾而非之。以心中自是爲得，故曰中德。<span class="yinwen">釋文</span><span class="normal">自好</span>呼報反。注同。<span class="normal">吡</span>匹爾反，又芳爾反。郭云：訾也。<span class="normal">訾也</span>子爾反。<span class="normal">皆思奉之矣</span>本或作皆畢事也。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>窮有八極，達有三必，形有六府。<span class="jiazhu"><span class="yinwen">疏</span>八極三必窮達，猶人身有六府也。列下文矣。</span>美髯長大壯麗勇敢，八者俱過人也，因以是窮。<span class="jiazhu"><span class="yinwen">注</span>窮於受役也。然天下未曾窮於所短，而恆以所長自困。<span class="yinwen">疏</span>美，恣媚也。髯，髭鬢也。長，高也。大，粗大也。壯，多力；麗，妍華；勇，猛；敢，果決也。藴此八事，超過常人，（愛）〔受〕<span class="jiaozhusup">〔校：受字依注文改。〕</span>役既多，因以窮困也。<span class="yinwen">釋文</span><span class="normal">美髯</span>人鹽反。<span class="normal">未曾</span>才能反。</span>緣循，偃佒，困畏不若人，三者俱通達。<span class="jiazhu"><span class="yinwen">注</span>緣循，杖物而行者也。偃佒，不能俯執者也。困畏，怯弱者也。此三者既不以事見任，乃將接佐之，故必達也。<span class="yinwen">疏</span>循，順也，緣物順他，不能自立也。偃佒，仰首不能俯執也。困畏，困苦〔怯〕懼也。有此三事不如恆人，所在通達也。<span class="yinwen">釋文</span><span class="normal">偃佒</span>於丈反。本亦作央，同。偃佒，守分歸一也。◎家世父曰：郭注，偃佒，不能俯執者。釋文，偃佒，守分歸一也。疑偃佒當爲偃仰，猶言俯仰從人也。大雅顒顒卬卬，韓詩外傳作顒顒盎盎。央卬亦一聲之轉。◎慶藩案：緣循偃佒，緣，緣飾也。（見晏子春秋內篇問下。）循，因循也。偃，矢志也。佒當作詇。詇，早知也。（見說文詇字注。）<span class="normal">杖物</span>直亮反。</span>知慧外通，<span class="jiazhu"><span class="yinwen">注</span>通外則以無崖傷其內也。<span class="yinwen">疏</span>自持智慧照物，外通塵境也。<span class="yinwen">釋文</span><span class="normal">知慧</span>音智。</span>勇動多怨，<span class="jiazhu"><span class="yinwen">注</span>怯而靜，乃厚其身耳。<span class="yinwen">疏</span>雄健躁擾，必招讎隙。<span class="yinwen">釋文</span><span class="normal">乃厚其身耳</span>元嘉本厚作後。一本作乃後恆無怨也。</span>仁義多責。<span class="jiaozhusup">〔校：闕誤引劉得一本責下有六者所以相刑也七字。〕</span><span class="jiazhu"><span class="yinwen">注</span>天下皆望其愛，然愛之則有不周矣，故多責。<span class="yinwen">疏</span>仁義則不周，必有多責也。</span>達生之情者傀，<span class="jiazhu"><span class="yinwen">注</span>傀然，大恬解之貌也。<span class="yinwen">釋文</span><span class="normal">傀</span>郭、徐呼懷反。字林公回反，云：偉也。<span class="normal">恬解</span>音蟹。</span>達於知者肖；<span class="jiaozhusup">〔校：道藏本肖作消。〕</span><span class="jiazhu"><span class="yinwen">注</span>肖，釋散也。<span class="yinwen">疏</span>注云：肖，釋散也；傀，恬解也。達悟之崖，真性虛照，傀然縣解，無係戀也。<span class="yinwen">釋文</span><span class="normal">於知</span>音智。<span class="normal">者肖</span>音消。郭云：釋散也。◎王念孫曰：郭象曰，傀然，大恬解之貌；肖，釋散也。案郭以傀爲大，是也，以肖爲釋散則非。方言曰：肖，小也。（<span class="titles">廣雅</span>同。）肖與傀正相反，言任天則大，任智則小也。肖，猶宵也。學記宵雅肄三，鄭注曰：宵之言小也。宵肖古同聲，故<span class="titles">漢書</span>刑法志肖字通作宵。<span class="titles">史記</span>太史公自序申吕肖矣，徐廣曰：肖，音痟。痟猶衰微，義亦相近也。◎慶藩案：肖司馬作胥。<span class="titles">文選</span>謝靈運初（發）〔去〕<span class="jiaozhusup">〔校：去字依文選改。〕</span>郡詩注引司馬云：傀讀曰瑰，瑰，大也；情在故曰大也。胥，多智也。謝靈運齋中讀書詩注（江文通雜體詩注並<span class="jiaozhusup">〔校：江文通等八字，因雜體詩注無此文，刪。〕</span>）又引云：傀，大也，情在無，故曰大。釋文闕。</span>達大命者隨，<span class="jiazhu"><span class="yinwen">注</span>泯然與化俱也。<span class="yinwen">疏</span>大命，大年。假如彭祖壽考，隨而順之，亦不厭其長久，以爲勞苦也。</span>達小命者遭。<span class="jiazhu"><span class="yinwen">注</span>每在節上住乃悟也。<span class="yinwen">疏</span>小命，小年也。遭，遇也。如殤子促齡，所遇斯適，曾不介懷耳。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>人有見宋王者，錫車十乘，以其十乘驕稚莊子。<span class="jiazhu"><span class="yinwen">疏</span>錫，與也。稚，後也。宋襄王時，有庸瑣之人游宋，妄說宋王，錫車十乘，用此驕炫，排莊周於己後，自矜物先也。<span class="yinwen">釋文</span><span class="normal">十乘</span>繩證反。下同。<span class="normal">驕稺</span>直吏反，又池夷反。李云：自驕而稺莊子也。◎盧文弨曰：今書作稚。◎慶藩案：稚亦驕也。（集韻：稚，陳尼切，自驕矜貌。）管子軍令篇工以雕文刻鏤相稚，尹知章注：稚，驕也。王引之經義述聞云，詩載馳篇眾稚且（在）〔狂〕，<span class="jiaozhusup">〔校：狂字依毛詩改。〕</span>謂既驕且狂也。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>莊子曰：「河上有家貧恃緯蕭而食者，其子没於淵，得千金之珠。其父謂其子曰：『取石來鍛之！夫千金之珠，必在九重之淵而驪龍頷下，子能得珠者，必遭其睡也。使驪龍而寤，子尚奚微之有哉！』<span class="jiazhu"><span class="yinwen">疏</span>葦，蘆也。蕭，蒿也。家貧織蘆蒿爲薄，賣以供食。鍛，椎也。驪，黑龍也，頷下有千金之珠也。譬譏得車之人也。<span class="yinwen">釋文</span><span class="normal">緯蕭</span>如字。緯，織也。蕭，荻蒿也。織蕭以爲畚而賣之。本或作葦，音同。◎慶藩案：<span class="titles">文選</span>顔延年陶徵士誄注引司馬云：蕭，蒿也，織蒿爲薄。北堂書鈔簾部、太平御覽七百並引云：蕭，蒿也，織緝（御覽作緯。）蒿爲薄簾也。御覽九百九十七又引云：蕭，蒿也，緯，織也，織蒿爲箔。釋文闕。<span class="normal">鍛之</span>丁亂反，謂槌破之。盧文弨曰：鍛，舊從（段）〔叚〕，譌，今改正。<span class="normal">九重</span>直龍反。<span class="normal">驪龍</span>力馳反。驪龍，黑龍也。<span class="normal">頷下</span>户感反。</span>今宋國之深，非直九重之淵也；宋王之猛，非直驪龍也；子能得車者，必遭其睡也。使宋王而寤，子爲𩐈粉夫！」<span class="jiazhu"><span class="yinwen">注</span>夫取富貴，必順乎民望也，若挾奇說，乘天衢，以嬰人主之心者，明主之所不受也，故如有所譽，必有所試，於斯民不違，僉曰舉之，以合萬夫之望者，此三代所以直道而行之也。<span class="yinwen">疏</span>懷忠貞以感人主者，必〔得〕非常之賞。而用左道，使其說佞媚君王，僥倖於富貴者，故有驕稚之容。亦何異遭驪龍睡得珠耶！餘詳注意。<span class="yinwen">釋文</span><span class="normal">𩐈</span>子兮反。說文作䪡。<span class="normal">粉夫</span>音符。<span class="normal">若挾</span>户牒反。<span class="normal">僉曰</span>七潛反。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>或聘於莊子。<span class="jiazhu"><span class="yinwen">疏</span>寓言，不明聘人姓氏族，故言或也。</span>莊子應其使曰：「子見夫犧牛乎？<span class="jiazhu"><span class="yinwen">疏</span>犧，養也。君王預前三月養牛祭宗廟曰犧也。<span class="yinwen">釋文</span><span class="normal">其使</span>所吏反。</span>衣以文繡，食以芻叔，<span class="jiaozhusup">〔校：趙諫議本叔作菽。〕</span>及其牽而入於大廟，雖欲爲孤犢，其可得乎！」<span class="jiazhu"><span class="yinwen">注</span>樂生者畏犧而辭聘，髑髏聞生而矉𥉷，此死生之情異而各自當也。<span class="yinwen">疏</span>芻，草也。菽，豆也。犧養豐（瞻）〔贍〕，臨祭日求爲孤犢不可得也。況禄食之人，例多夭折，嘉遁之士，方足全生。莊子清高，笑彼名利。<span class="yinwen">釋文</span><span class="normal">衣以</span>於既反。<span class="normal">食以</span>音嗣。<span class="normal">芻叔</span>初俱反。芻，草也。叔，大豆也。<span class="normal">大廟</span>音太。<span class="normal">髑</span>音獨。<span class="normal">髏</span>音樓。<span class="normal">矉</span>毗人反。<span class="normal">𥉷</span>子六反。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>莊子將死，弟子欲厚葬之。莊子曰：「吾以天地爲棺槨，以日月爲連璧，星辰爲珠璣，萬物爲齎送。吾葬具豈不備邪？何以加此！」<span class="jiazhu"><span class="yinwen">疏</span>莊子妙達玄道，逆旅形骸，故棺槨天地，鑪冶兩儀，珠璣星辰，變化三景，資送僃矣。門人厚葬，深乖造物也。<span class="yinwen">釋文</span><span class="normal">珠璣</span>音祈，又音機。一音其既反。<span class="normal">齎</span>音資。本或作濟，子詣反。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>弟子曰：「吾恐烏鳶之食夫子也。」</p>
<p class="em2 strong" id="p33"><a class="gg-link" href="#p33" onclick="return changeColor(this);"></a>莊子曰：「在上爲烏鳶食，在下爲螻蟻食，奪彼與此，何其偏也！」<span class="jiazhu"><span class="yinwen">疏</span>鳶，鴟也。門人荷師主深恩也，將欲厚葬，避其烏鳶，豈知厚葬還遭螻蟻！情好所奪，偏私之也。<span class="yinwen">釋文</span><span class="normal">鳶</span>以全反。<span class="normal">螻</span>音樓。<span class="normal">蟻</span>魚綺反。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>以不平平，其平也不平；<span class="jiazhu"><span class="yinwen">注</span>以一家之平平萬物，未若任萬物之自平也。<span class="yinwen">疏</span>無情與奪，委任均平，此真平也。若運情慮，均平萬物，（若）〔方〕欲起心，已不平矣。</span>以不徵徵，其徵也不徵。<span class="jiazhu"><span class="yinwen">注</span>徵，應也。不因萬物之自應而欲以其所見應之，則必有不合矣。<span class="yinwen">疏</span>聖人無心，有感則應，此真應也，若有心應物，不能應也。徵，應也。</span>明者唯爲之使，<span class="jiazhu"><span class="yinwen">注</span>夫執其所見，受使多矣，安能使物哉！<span class="yinwen">疏</span>自炫其明，情應於務，爲物驅使，何能役人也！</span>神者徵之。<span class="jiazhu"><span class="yinwen">注</span>唯任神然後能至順，故無往不應也。<span class="yinwen">疏</span>神者無心，寂然不動，能無不應也。</span>夫明之不勝神也久矣，<span class="jiazhu"><span class="yinwen">注</span>明之所及，不過於形骸也，至順則無遠近幽深，皆各自得。<span class="yinwen">疏</span>明則有心應務，爲物驅役，神乃無心，應感無方。有心不及無心，存應不及忘應，格量可知也。</span>而愚者恃其所見入於人，其功外也，不亦悲乎！<span class="jiazhu"><span class="yinwen">注</span>夫至順則用發於彼而以藏於物，若恃其所見，執其自是，雖欲入人，其功外矣。<span class="jiaozhusup">〔校：世德堂本作其功之外也。〕</span><span class="yinwen">疏</span>夫忘懷應物者，爲而不恃，功成不居。愚惑之徒，自執其用，叨人功績，歸入己身，雖欲矜伐，其功外矣。迷（忘）〔妄〕如此，深可悲哉！</span></p>
</div></body></html>