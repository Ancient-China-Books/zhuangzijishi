<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>天地第十二</title></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="天地第十二">天地第十二</span></span></h1>
<p id="online_toc_0"><span class="jiazhu"><span class="yinwen">釋文</span>以事名篇。</span></p>
<hr/>
<p class="em2 strong" id="online_toc_1">天地雖大，其化均也；<span class="jiazhu"><span class="yinwen">注</span>均於不爲而自化也。<span class="yinwen">疏</span>夫二儀生育，覆載無窮，形質之中，最爲廣大；而新新變化，其狀不殊，念念遷謝，實惟均等，所謂亭之也。故云天地與我並生。<span class="yinwen">釋文</span><span class="normal">天地</span>釋名云：天，顯也，高顯在上也；又坦也，坦然高遠也；地，底也，其體底下，載萬物也。禮統云：天地者，元氣之所生，萬物之祖也。易說云：元氣初分，清輕上爲天，濁重下爲地。</span>萬物雖多，其治一也；<span class="jiazhu"><span class="yinwen">注</span>一以自得爲治。<span class="yinwen">疏</span>夫四生萬物，其類最繁，至於率性自得，斯理唯一，所謂毒之也。故又云萬物與我爲一。<span class="yinwen">釋文</span><span class="normal">其治</span>直吏反。注同，下官治並注亦同。</span>人卒雖眾，其主君也。<span class="jiazhu"><span class="yinwen">注</span>天下異心，無心者主也<span class="jiaozhusup">【校：《南華真經注疏》校記引道藏褚伯秀本「主也」上有「爲之」二字。】</span>。<span class="yinwen">疏</span>黔首卒隸，其數雖多，主而君者，一人而已。無心因任，允當斯位。<span class="yinwen">釋文</span><span class="normal">人卒</span>尊忽反。</span>君原於德而成於天，<span class="jiazhu"><span class="yinwen">注</span>以德爲原，無物不得。得者自得，故得而不謝，所以成天也。<span class="yinwen">疏</span>原，本也。夫君主人物，必須以德爲宗；物各自得，故全成自然之性。<span class="yinwen">釋文</span><span class="normal">君原</span>原，本也。</span>故曰，玄古之君天下，无爲也，天德而已<span class="jiaozhusup">【校：趙諫議本已作止。】</span>矣。<span class="jiazhu"><span class="yinwen">注</span>任自然之運動。<span class="yinwen">疏</span>玄，遠也。古之君，謂三皇已前帝王也。言玄古聖君，無爲而治天下也，葢何爲哉！此引古證今，成天德之義也。</span></p>
<p class="em2 strong" id="online_toc_2">以道觀言而天下之君正，<span class="jiazhu"><span class="yinwen">注</span>無爲者，自然爲君，非邪也。<span class="yinwen">疏</span>以虛通之理，觀應物之數，而無爲因任之君，不用邪僻之言者，故理當於正道。◎家世父曰：言者，名也。正其君之名，天下自然聽命焉。故曰名之必可言也，一衷諸道而已矣。<span class="yinwen">釋文</span><span class="normal">非邪也</span>似嗟反。本又作爲。</span>以道觀分而君臣之義明，<span class="jiazhu"><span class="yinwen">注</span>各當其分，則無爲位上，有爲位下也。<span class="yinwen">疏</span>夫君道無爲，而臣道有事，尊卑勞逸，理固不同。譬如首自居上，足自居下，用道觀察，分義分明。</span>以道觀能而天下之官治，<span class="jiazhu"><span class="yinwen">注</span>官各當其所能則治矣。<span class="yinwen">疏</span>夫官有高卑，能有優劣，能受職則物無私得，是故天下之官治也。</span>以道汎觀而萬物之應備。<span class="jiazhu"><span class="yinwen">注</span>無爲也，則天下各以其無爲應之。<span class="yinwen">疏</span>夫大道生物，性情不同，率己所以，悉皆備足，或走或飛，咸應其用，不知所以，豈復措心！故以理徧觀，則庶物之應備。</span>故通於天地者，德也；<span class="jiazhu"><span class="yinwen">注</span>萬物莫不皆得，則天地通。<span class="yinwen">疏</span>通，同也。同兩儀之覆載，與天地而俱生者，德也。</span>行於萬物者，道也<span class="jiaozhusup">【校：闕誤引江南古藏本此二句作故通於天者道也，順於地者徳也，行於萬物者義也。】</span>；<span class="jiazhu"><span class="yinwen">注</span>道不塞其所由，則萬物自得其行矣。<span class="yinwen">疏</span>至理無塞，恣物往來，同行萬物，故曰道也。</span>上治人者，事也；<span class="jiazhu"><span class="yinwen">注</span>使人人自得其事。<span class="yinwen">疏</span>雖則治人，因其本性，物各率能，咸自稱適，故事事有宜而天下治也。</span>能有所藝者，技也。<span class="jiazhu"><span class="yinwen">注</span>技者，萬物之末用也。<span class="yinwen">疏</span>率其本性，自有藝能，非假外爲，故眞技術也。<span class="yinwen">釋文</span><span class="normal">技也</span>其綺反。注、下同。</span>技兼於事，事兼於義，義兼於德，德兼於道，道兼於天。<span class="jiazhu"><span class="yinwen">注</span>夫本末之相兼，猶手臂之相包，故一身和則百節皆適，天道順則本末俱暢。<span class="yinwen">疏</span>兼，帶也，濟也，歸也。夫藝能之技？必 須 帶事 。不帶於事，技術何施也！事苟失宜，<span class="shanchu" data-rel="事"></span><span class="buzi" data-rel="">技</span>便無用。<span class="shanchu" data-rel="難"></span><span class="buzi" data-rel="">雖</span>行於義，不可乖德；雖有此德，理須法道虛通；<span class="shanchu" data-rel="故"></span><span class="buzi" data-rel="">雖</span>曰虛通， 終歸自然之術。 斯乃理事相包，用不同耳。是故示本能攝末，自淺之深之義。</span>故曰，古之畜天下者，无欲而天下足，无爲而萬物化，<span class="jiazhu"><span class="yinwen">疏</span>夫兼天所以無爲，兼道所以無欲。故古之帝王養畜羣庶者，何爲哉？葢無欲而蒼生各足，無爲而萬物自化也。</span>淵靜而百姓定。<span class="jiazhu"><span class="yinwen">疏</span>一人垂拱而玄默，百姓則比屋而可封。故老經云我好靜而民自正。</span>記曰：「通於一而萬事畢。<span class="jiazhu"><span class="yinwen">疏</span>一，道也。夫事從理生，理必包事，本能攝末，故知一，萬事畢。語在西升經，莊子引以爲證。<span class="yinwen">釋文</span><span class="normal">記曰</span>書名也，云老子所作。</span>无心得而鬼神服。」<span class="jiazhu"><span class="yinwen">注</span>一無爲而羣理都舉。<span class="yinwen">疏</span>夫迹混人間之事，心證自然之理，而窮原徹際，妙極重玄者，故在於顯則爲人物之所歸，處於幽則爲神鬼之所服。</span></p>
<p class="em2 strong" id="online_toc_3">夫子曰：「夫道，覆載萬物者也，洋洋乎大哉！君子不可以不刳心焉。<span class="jiazhu"><span class="yinwen">注</span>有心則累其自然，故當刳而去之。<span class="yinwen">疏</span>夫子者，老子也。莊子師老君，故曰夫子也。刳，去也，洒也。虛通之道，包羅無外，二儀待之以覆載，萬物得之以化生，何莫由斯，最爲物本。歎洋洋之美大，以勗當世之君王，可不法道之無爲，洗去有心之累者邪！<span class="yinwen">釋文</span><span class="normal">夫子</span>司馬云：莊子也。一云：老子也。此兩夫子曰，元嘉本皆爲别章，崔本亦爾。<span class="normal">覆載</span>芳富反。<span class="normal">洋洋</span>音<span class="shanchu" data-rel="洋"></span><span class="buzi" data-rel="">羊</span><span class="jiaozhusup">【陳林羣校：「洋」，據釋文原文改作「羊」。】</span>，又音詳。<span class="normal">不刳</span>口吴反，又口侯反。崔本作軒，云：寬悦之貌。<span class="normal">而去</span>起吕反。</span>无爲爲之之謂天，<span class="jiazhu"><span class="yinwen">注</span>不爲此爲，而此爲自爲，乃天道。<span class="yinwen">疏</span>無爲爲之，率性而動也。天機自張，故謂之天。此不爲爲也。</span>无爲言之之謂德，<span class="jiazhu"><span class="yinwen">注</span>不爲此言，而此言自言，乃真德。<span class="yinwen">疏</span>寂然無說而應答無方，譬縣鏡高堂，物來斯照，語默不殊，故謂之德也。此不言而言者也。</span>愛人利物之謂仁，<span class="jiazhu"><span class="yinwen">注</span>此任其性命之情也。<span class="yinwen">疏</span>慈若雲行，愛如雨施，心無偏執，德澤弘普，措<span class="jiaozhusup">【校：「措」，《南華真經注疏》從道藏成疏本作「惜」。又謂輯要本作「順」。】</span>其性命，故謂之仁也。</span>不同同之之謂大，<span class="jiazhu"><span class="yinwen">注</span>萬物萬形，各止其分，不引彼以同我，乃成大耳。<span class="yinwen">疏</span>夫刻彫眾形，而性情各異，率其素分，僉合自然，任而不割，故謂之大也。</span>行不崖異之謂寬，<span class="jiazhu"><span class="yinwen">注</span>玄同彼我，則萬物自容，故有餘。<span class="yinwen">疏</span>夫韜光晦跡，而混俗揚波，若樹德不異於人，立行豈殊於物！而心無崖際，若萬頃之波，林藪蒼生，可謂寬容矣。</span>有萬不同之謂富。<span class="jiazhu"><span class="yinwen">注</span>我無不同，故能獨有斯萬。<span class="yinwen">疏</span>位居九五，威誇萬乘，任庶物之不同，順蒼生之爲異，而羣性咸得，故能富有天下也。</span>故執德之謂紀，<span class="jiazhu"><span class="yinwen">注</span>德者，人之綱要。<span class="yinwen">疏</span>能持已前<span class="jiaozhusup">【校：「已前」，《南華真經注疏》從道藏成疏本、輯要本作「己有」。】</span>之德行者，可謂羣物之綱紀也。</span>德成之謂立，<span class="jiazhu"><span class="yinwen">注</span>非德而成者，不可謂立。<span class="yinwen">疏</span>德行既成，方可立功而濟物也。</span>循於道之謂備，<span class="jiazhu"><span class="yinwen">注</span>夫道非偏物也。<span class="yinwen">疏</span>循，順也。能順於虛通，德行方足。<span class="yinwen">釋文</span><span class="normal">循</span>音旬，或作脩。</span>不以物挫志之謂完。<span class="jiazhu"><span class="yinwen">注</span>內自得也。<span class="yinwen">疏</span>挫，屈也。一毁譽，混榮辱，不以世物屈節，其德完全。<span class="yinwen">釋文</span><span class="normal">挫</span>作卧反。</span>君子明於此十者，則韜乎其事心之大也，<span class="jiazhu"><span class="yinwen">注</span>心大，故事無不容也。<span class="yinwen">疏</span>韜，包容也。君子賢人，<span class="shanchu" data-rel="肆"></span><span class="buzi" data-rel="">明</span><span class="jiaozhusup">【校：「肆」，《南華真經注疏》從輯要本作「明」。據之改。】</span>於已前十事，則能包容物務，心性寬大也。<span class="yinwen">釋文</span><span class="normal">韜</span>吐刀反。<span class="titles">廣雅</span>云：藏也。◎俞樾曰：郭注未得事字之義。事心，猶立心也，言其立心之大也。禮記郊特牲篇鄭注曰：事，猶立也。釋名曰：事，倳也；倳，立也。並其證也。如郭注，則是心足以容事而非事心矣。吕氏春秋論人篇，事心乎自然之塗，亦以事心連文，義與此同，足證郭注之誤。</span>沛乎其爲萬物逝也。<span class="jiazhu"><span class="yinwen">注</span>德澤滂沛，任萬物之自往也。<span class="yinwen">疏</span>逝，往也。心性寬閒，德澤滂沛，故爲羣生之所歸往也。<span class="yinwen">釋文</span><span class="normal">沛</span>普貝反。字林云：流也。<span class="normal">物逝</span>崔本逝作啓，云：開也。<span class="normal">滂沛</span>普旁反。</span>若然者，藏金於山，藏<span class="jiaozhusup">【校：闕誤引張君房本藏作沈。】</span>珠於淵，<span class="jiazhu"><span class="yinwen">注</span>不貴難得之物。<span class="yinwen">疏</span>若如前行，便是無爲，既不羨於榮華，故不貴於寶貨。是以珠生於水，不索故藏之於淵；金出於山，不求故韜之於岳也。</span>不利貨財，<span class="jiazhu"><span class="yinwen">注</span>乃能忘我，況貨財乎！<span class="yinwen">疏</span>雖得珠玉，尚不貪以資身；常用貨財，豈復將爲利也！</span>不近貴富；<span class="jiazhu"><span class="yinwen">注</span>自來寄耳，心常去之遠也。<span class="yinwen">疏</span>寄去寄來，不哀不樂，故外疏遠乎軒冕，內不近乎富貴也。<span class="yinwen">釋文</span><span class="normal">不近</span>附近之近。</span>不樂壽，不哀夭<span class="jiazhu"><span class="yinwen">注</span>所謂縣解。<span class="yinwen">疏</span>假令壽年延永，不以爲樂，性命夭促，不以爲哀。<span class="yinwen">釋文</span><span class="normal">不樂</span>音洛。<span class="normal">縣解</span>上音玄，下音蟹。</span>：不榮通，不醜窮；<span class="jiazhu"><span class="yinwen">注</span>忘壽夭於胸中，況窮通之間哉！<span class="yinwen">疏</span>富貴榮達，不以爲榮華；貧賤窒塞，不以爲醜辱。壽夭<span class="shanchu" data-rel="嘗"></span><span class="buzi" data-rel="">尚</span>不以措意，榮辱之情，豈容介懷！</span>不拘一世之利以爲己私分，<span class="jiazhu"><span class="yinwen">注</span>皆委之萬物也。<span class="yinwen">疏</span>光臨宇宙，統御天下，四海珍寶，總繫一人而行，不利貨財，委之萬國，豈容拘束入己，用爲私分也！</span>不以王天下爲已處顯。<span class="jiazhu"><span class="yinwen">注</span>忽然不覺榮之在身。<span class="yinwen">疏</span>覆育黔黎，王領天下，而推功於物，忘其富貴，故不以己大而榮顯也。<span class="yinwen">釋文</span><span class="normal">不以王</span>于況反。下王德並同。</span>顯則明，<span class="jiazhu"><span class="yinwen">注</span>不顯則默而已<span class="jiaozhusup">【校：趙諫議本已作止。】</span>。<span class="yinwen">疏</span>明，彰也。雖坐汾陽，喪其天下，必也顯智，豈曰韜光也！</span>萬物一府，死生同狀。」<span class="jiazhu"><span class="yinwen">注</span>蛻然無所在也。<span class="yinwen">疏</span>忘於物我，故萬物可以爲一府；冥於變化，故死生同其形狀。死生無變於己，況窮通夭壽之間乎！<span class="yinwen">釋文</span><span class="normal">蛻然</span>始銳反，又音悦。</span></p>
<p class="em2 strong" id="online_toc_4">夫子曰：「夫道，淵乎其居也，漻乎其清也。<span class="jiazhu"><span class="yinwen">疏</span>至理深玄，譬猶淵海，漻然清絜，明燭<span class="shanchu" data-rel="鬢"></span><span class="buzi" data-rel="">鬚</span>眉。淵則歎其居寂以深澄，漻則歎其雖動而恆絜也。本亦作君字者。<span class="yinwen">釋文</span><span class="normal">漻</span>李良由反，徐力蕭反，<span class="titles">廣雅</span>下巧反，云：清貌。</span>金石不得，无以鳴。<span class="jiazhu"><span class="yinwen">注</span>聲由寂彰。<span class="yinwen">疏</span>鳴由寂彰，應由真起也。</span>故金石有聲，不考不鳴。<span class="jiazhu"><span class="yinwen">注</span>因以喻體道者物感而後應也。<span class="yinwen">疏</span>考，擊也。夫金石之內，素藴宮商，若不考擊，終無聲響。亦<span class="shanchu" data-rel="由"></span><span class="buzi" data-rel="">猶</span>至人之心，實懷聖德，物若不感，無由顯應。前託淵水以明至道，此寄金石以顯聖心。</span>萬物孰能定之！<span class="jiazhu"><span class="yinwen">注</span>應感無方。<span class="yinwen">疏</span>喻彼明鏡，方茲虛谷，物來斯應，應而無心。物既脩短無窮，應亦方圓無定。◎家世父曰：淵穆澄清之中，而天機自動焉。夫機之動也，有所以動之者也，而動無常。金石無常矣，而韶夏濩武，由所動而樂生焉，所以動之者，物莫能定也。</span>夫王德之人，素逝而恥通於事，<span class="jiazhu"><span class="yinwen">注</span>任素而往耳，非好通於事也。<span class="yinwen">疏</span>素，真也。逝，往也。王德不驕不<span class="shanchu" data-rel="務"></span><span class="buzi" data-rel="">矜</span>，任真而往，既抱朴以清高，故羞通於物務。<span class="yinwen">釋文</span><span class="normal">非好</span>呼報反。</span>立之本原而知通於神。<span class="jiazhu"><span class="yinwen">注</span>本立而知不逆。<span class="yinwen">疏</span>神者，不測之用也。常在理上，往而應物也。不測之神，知通於物，此之妙用，必資於本。欲示本能起用，用不乖本義也。<span class="yinwen">釋文</span><span class="normal">而知</span>音智。注同。</span>故其德廣，<span class="jiazhu"><span class="yinwen">注</span>任素通神，而後彌廣。<span class="yinwen">疏</span>夫清素無爲，任真而往，神知通物，而恆立本原，用不乖體，動不傷寂。德行如是，豈非大中之道耶！</span>其心之出，有物採之。<span class="jiazhu"><span class="yinwen">注</span>物採之而後出耳，非先物而唱也。<span class="yinwen">疏</span>採，求也。夫至聖虛懷，而物我斯應，自非物求聖德，無由顯出聖心。聖心之出，良由物採。欲<span class="buzi" data-rel="">示</span>和而不唱，不爲物先。</span>故形非道不生，生非德不明。<span class="jiazhu"><span class="yinwen">疏</span>形者，七尺之身；生者，百齡之命；德者，能澄之智；道者，可通之境也。道能通生萬物，故非道不生；德能鑒照理原，故非德不明。老經云，道生之，德畜之也。</span>存形窮生，立德明道，非王德者邪！<span class="jiazhu"><span class="yinwen">疏</span>存，任也。窮，盡也。任形容之妍醜，盡生齡之夭壽，立盛德以匡時，用至道以通物。能如是者，其唯王德乎！</span>蕩蕩乎！忽然出，勃然動，而萬物從之乎！此謂王德之人。<span class="jiazhu"><span class="yinwen">注</span>忽，勃，皆無心而應之貌。動出無心，故萬物從之，斯蕩蕩矣。故能存形窮生，立德明道而成王德也。<span class="yinwen">疏</span>蕩蕩，寬平之名。忽，勃，無心之貌。物感而動，逗機而出，因循任物，物則從之。<span class="shanchu" data-rel="猶"></span><span class="buzi" data-rel="">由</span><span class="jiaozhusup">【校：王孝魚改「猶」爲「由」，而《南華真經注疏》改「猶」爲「獨」。】</span>具眾美，故爲王德也。</span>視乎冥冥，聽乎无聲。<span class="jiazhu"><span class="yinwen">疏</span>至道深玄，聖心凝寂，非色不可以目視，絶聲不可以耳聽。</span>冥冥之中，獨見曉焉；无聲之中，獨聞和焉。<span class="jiazhu"><span class="yinwen">注</span>若夫視聽而不寄之於寂，則有闇昧而不和也。<span class="yinwen">疏</span>雖復冥冥非色，而能陶甄萬象；乃云寂寂無響，故能諧韻八音。欲明從體起用，功能如是者也。</span>故深之又深而能物焉，<span class="jiazhu"><span class="yinwen">注</span>窮其原而後能物物。<span class="yinwen">疏</span>即有即無，即寂即應，遣之又遣，故深之又深。既而窮理盡性，故能物眾物也。</span>神之又神而能精焉；<span class="jiazhu"><span class="yinwen">注</span>極至順而後能盡妙。疏神者，不測之名。應寂相即，有無洞遣<span class="jiaozhusup">【校：「遣」，《南華真經注疏》道藏成疏本、輯要本作「達」。】</span>，既而非測非不測，亦<span class="buzi" data-rel="">非非</span>不<span class="shanchu" data-rel="非"></span>測，乃是神之精妙。</span>故其與萬物接也，至无而供其求，<span class="jiazhu"><span class="yinwen">注</span>我確斯而都任彼，則彼求自供。<span class="yinwen">疏</span>遣之又遣，乃曰至無。而接物無方，隨機稱適，千差萬品，求者即供，若縣鏡高堂，物來斯照也。<span class="yinwen">釋文</span><span class="normal">而供</span>音恭，本亦作恭。<span class="normal">確</span>苦學反。<span class="normal">斯</span>音賜，又如字。</span>時騁而要其宿，大小，長短，脩遠。」<span class="jiazhu"><span class="yinwen">注</span>皆恣而任之，會其所極而已。<span class="yinwen">疏</span>騁，縱也。宿，會也。若夫體故至無，所以隨求稱適，故能順時因任，應物多方，要在會歸而不滯一。故或大或小，乍短乍長，乃至脩遠，恣其來者，隨彼機務，悉供其求，應病以藥，理無不當。</span></p>
<p class="em2 strong" id="online_toc_5">黃帝遊乎赤水之北，登乎崑崙之丘而南望，還<span class="jiaozhusup">【校：趙諫議本還作旋。】</span>歸，遺其玄珠。<span class="jiazhu"><span class="yinwen">注</span>此寄明得真之所由。<span class="yinwen">疏</span>赤是南方之色，心是南方之藏。水性流動，位在北方。譬迷心緣鏡，闇無所照，故言赤水北也。崑丘，身也。南是顯明之方，望是觀見之義，玄則疏遠之目，珠乃珍貴之寶。欲明世間羣品，莫不身心迷妄，馳騁耽著，無所覺知，闇似北方，動如流水，迷真喪道，實此之由。今欲返本還源，祈真訪道，是以南望示其照察，還歸表其復命，故先明失真之處，後乃顯得道之方。所顯方法，列在下文。<span class="yinwen">釋文</span><span class="normal">赤水</span>李云：水出崑崙山下。<span class="normal">還歸</span>音旋。<span class="normal">玄珠</span>司馬云：道真也。◎慶藩案：<span class="titles">文選</span>劉孝標廣絶交論注引司馬云：赤水，<span class="shanchu" data-rel="而"></span><span class="buzi" data-rel="">水</span><span class="jiaozhusup">【校：水字依胡刻本文選注改。】</span>假名，玄珠，喻道也。與釋文異。</span>使知索之而不得，<span class="jiazhu"><span class="yinwen">注</span>言用知不足以得真。<span class="yinwen">疏</span>索，求也。故絶慮不可以心求也。<span class="yinwen">釋文</span><span class="normal">使知</span>音智。注及下皆同。<span class="normal">索之</span>所白反。下同。</span>使離朱索之而不得，<span class="jiazhu"><span class="yinwen">疏</span>非色，不可以目取也。</span>使喫詬索之而不得也。<span class="jiazhu"><span class="yinwen">注</span>聰明喫詬，失真愈遠。<span class="yinwen">疏</span>喫詬，言辨也。離言不可以辨索。<span class="yinwen">釋文</span><span class="normal">喫</span>口懈反。<span class="normal">詬</span>口豆反。司馬云：喫詬，多力也。◎家世父曰：廣韻：喫，同𡁒。𡁒，聲也；詬，怒也，怒亦聲也。集韻云喫詬力諍者是也。知者以神索之，離朱索之形影矣，喫詬索之聲聞矣，是以愈索而愈遠也。象罔者，若有形，若無形，故曰眸而得之。即形求之不得，去形求之亦不得也。釋文引司馬云，喫詬，多力也，誤。</span>乃使象罔，象罔得之。<span class="jiazhu"><span class="yinwen">疏</span>罔象，無心之謂。離聲色，絶思慮，故知與離朱自涯而反，喫詬言辨，用力失真，唯罔象無心，獨得玄珠也。</span>黃帝曰：「異哉！象罔乃可以得之乎？」<span class="jiazhu"><span class="yinwen">注</span>明得真者非用心也，象罔然即真也<span class="jiaozhusup">【陳林羣校：《南華眞經注疏》此句爲：「罔象即眞也」。】</span>。<span class="yinwen">疏</span>離婁迷性，恃明目而喪道，軒轅悟理，歎罔象而得珠。勖諸學生，故可以不離形去智，黜聰隳體也。</span></p>
<p class="em2 strong" id="online_toc_6">堯之師曰許由，許由之師曰齧缺，齧缺之師曰王倪，王倪之師曰被衣。<span class="jiazhu"><span class="yinwen">疏</span>已上四人，並是堯時隱士，厭穢風塵，懷道抱德，清廉潔己，不同人世，堯知其賢，欲讓天下。莊生示有承稟，故具列其師資也。<span class="yinwen">釋文</span><span class="normal">王倪</span>徐五兮反。<span class="normal">被衣</span>音披。</span></p>
<p class="em2 strong" id="online_toc_7">堯問於許由曰：「齧缺可以配天乎？<span class="jiazhu"><span class="yinwen">注</span>謂爲天子。</span>吾藉王倪以要之。」<span class="jiazhu"><span class="yinwen">注</span>欲因其師以要而使之。<span class="yinwen">疏</span>配，合也。藉，因也。堯云：「齧缺之賢者，有合天位之德，庶因王倪，遥能屈致。」情事不決，故問許由。<span class="yinwen">釋文</span><span class="normal">要之</span>一遥反。注同。</span></p>
<p class="em2 strong" id="online_toc_8">許由曰：「殆哉圾乎天下！<span class="jiazhu"><span class="yinwen">注</span>圾，危也。<span class="yinwen">疏</span>殆，近也。圾，危也。若要齧缺，讓萬乘，危亡之徵，其則不遠也。<span class="yinwen">釋文</span><span class="normal">圾</span>本又作岌，五急反，又五合反。郭李云：危也。</span>齧缺之爲人也，聰明叡知，給數以敏，其性過人，<span class="jiazhu"><span class="yinwen">注</span>聰敏過人，則使人跂之，屢傷於民也。<span class="yinwen">疏</span>叡，聖也。給，捷也。敏，速也。夫聖人治天下也，冕旒垂目，黈纊塞耳，所以杜聰明，不欲多聞多見。今齧缺乃內懷聖知，外眩聰明，詞鋒捷辯，計數弘遠<span class="jiaozhusup">【校：「遠」，《南華真經注疏》從道藏成疏本、輯要本並作「達」。】</span>，德行性識，所作過人；其跡既彰，必以爲患。危亡之狀，列在已下。<span class="yinwen">釋文</span><span class="normal">給數</span>音朔。</span>而又乃以人受天。<span class="jiazhu"><span class="yinwen">注</span>用知以求復其自然。<span class="yinwen">疏</span>物之喪真，其日已久，乃以心智之術，令復其初，故自然之性失之遠矣。</span>彼審乎禁過，而不知過之所由生。<span class="jiazhu"><span class="yinwen">注</span>夫過生於聰知，而又役知以禁之，其過彌甚矣。故曰，無過在去知，不在於强禁。<span class="yinwen">疏</span>過之所由生者，知也。言齧缺但知審禁蒼生之過患，而不知患生之由智也。<span class="yinwen">釋文</span><span class="normal">在去</span>起吕反。<span class="normal">於强</span>其丈反。</span>與之配天乎？彼且乘人而无天，<span class="jiazhu"><span class="yinwen">注</span>若與之天下，彼且遂使後世任知而失真。<span class="yinwen">疏</span>若與天位，令御羣生，必運乎心智，伐乎天理，則物皆喪己，無復自然之性也。</span>方且本身而異形，<span class="jiazhu"><span class="yinwen">注</span>夫以萬物爲本，則羣變可一而異形可同。斯跡也，將遂使後世由己以制物，則萬物乖矣。<span class="yinwen">疏</span>方，將也。夫聖人無心，因循任物。今齧缺以己身爲本，引物使歸，令天下異形，從我之化。物之失性，實此之由，後世之患，自斯而始也。<span class="yinwen">釋文</span><span class="normal">方且</span>如字。凡言方且者，言方將有所爲也。</span>方且尊知而火馳，<span class="jiazhu"><span class="yinwen">注</span>賢者當位於前，則知見尊於後，奔競而火馳也。<span class="yinwen">疏</span>夫不能忘智以任物，而尊知以御世，遂將徇跡，捨己效人，馳驟奔逐，其速如火矣。</span>方且爲緒使，<span class="jiazhu"><span class="yinwen">注</span>將興後世事役之端。<span class="yinwen">疏</span>緒，端也。使，役也。不能無爲，而任知御物，後世勞役，自此爲端。</span>方且爲物絯，<span class="jiazhu"><span class="yinwen">注</span>將遂使後世拘牽而制物。<span class="yinwen">疏</span>絯，礙也。不能用道以通人，方復任智以礙物也。<span class="yinwen">釋文</span><span class="normal">物絯</span>徐户隔反，<span class="titles">廣雅</span>公才反，云：束也。與郭義同。今用<span class="titles">廣雅</span>音。◎家世父曰：釋文引<span class="titles">廣雅</span>云，絯，束也。疑絯當爲該。廣韻：該，備也，兼也。<span class="titles">漢書</span>律曆志該藏萬物，太玄經萬物該兼。緒使者，其緒餘足<span class="buzi" data-rel="">以</span>役<span class="shanchu" data-rel="役"></span><span class="buzi" data-rel="">使</span>羣倫。物絯者，其機緘足以包羅萬物。</span>方且四顧而物應，<span class="jiazhu"><span class="yinwen">注</span>將遂使後世指麾以動物，令應<span class="shanchu" data-rel="工"></span><span class="buzi" data-rel="">上</span><span class="jiaozhusup">【校：上字依宋本改。】</span>務。<span class="yinwen">疏</span>方將顧盼四方，撫安萬國，令彼之氓黎，應我之化法。<span class="yinwen">釋文</span><span class="normal">令應</span>力呈反。</span>方且應眾宜，<span class="jiazhu"><span class="yinwen">注</span>將遂使後世不能忘善，而利仁以應宜也。<span class="yinwen">疏</span>用一己之知，應眾物之宜，既非無心，未免危殆矣。</span>方且與物化<span class="jiazhu"><span class="yinwen">注</span>將遂使後世與物相逐，而不能自得於內。<span class="yinwen">疏</span>將我己知，施與物眾，令庶物從化，物既失之，我亦未得也。</span>而未始有恆。<span class="jiazhu"><span class="yinwen">注</span>此皆盡當時之宜也，然今日受其德，而明日承其弊矣，故曰未始有恆。<span class="yinwen">疏</span>以智理物，政出多門，前荷其德，後遭其弊，既乖淳古，所以無恆。</span>夫何足以配天乎？雖然，有族，有祖，<span class="jiazhu"><span class="yinwen">注</span>其事類可得而祖效。<span class="yinwen">疏</span>族，藪也。夫齧缺隱居山藪，高尚其志，不能混跡，未足配天。而<span class="shanchu" data-rel="混"></span><span class="buzi" data-rel="">流</span><span class="jiaozhusup">【校：「混」，《南華真經注疏》從道藏成疏本作「流」。據之改。】</span>俗之中，罕其輩類，故志尚清遐，良可效耳。◎家世父曰：族者，比類之跡也。祖者，生物之原也。從其比類而合之，則萬物統於一，而主宰夫物者羣生之歸也；從其生物之原而求之，則萬物託始於無，而生物者枝流之衍也。未究乎生物之原，而竊竊焉比類以求合，而治亂繇以生，君臣之禍繇以起矣。</span>可以爲眾父，而不可以爲眾父父。<span class="jiazhu"><span class="yinwen">注</span>眾父父者，所以跡也。<span class="yinwen">疏</span>父，君也。言齧缺高尚無爲，不夷乎俗，雖其道可述，適可爲眾人之父，而未可爲父父也。父父者，堯也。夫堯寄坐萬物之上，而心馳乎姑射之山，往見四子之時，即在汾陽之地。是以即寂而動，即動而寂，無爲有爲，<span class="buzi" data-rel="">有</span>爲無爲<span class="shanchu" data-rel="有"></span>，有無一時，動寂相即，故可爲君中之君，父中之父。所爲窮理盡性，玄之又玄，而爲眾父之父，故其宜矣。故郭注云，眾父父者所以跡也。</span>治，亂之率也，<span class="jiazhu"><span class="yinwen">注</span>言非但治主，乃爲亂率。<span class="yinwen">疏</span>率，主也。若用智理物，當時雖治，於後必亂。二塗皆以智爲率。<span class="yinwen">釋文</span><span class="normal">治亂</span>直吏反。注同。<span class="normal">之率</span>色類反。注同。又色律反。</span>北面之禍也，<span class="jiazhu"><span class="yinwen">注</span>夫桀紂非能殺賢臣，乃賴聖知之跡以禍之。<span class="yinwen">疏</span>桀紂賴聖知以殺賢臣，故聖知是北面之禍也。</span>南面之賊也。」<span class="jiazhu"><span class="yinwen">注</span>田桓非能殺君，乃資仁義以賊之。<span class="yinwen">疏</span>田桓資仁義以殺主，故仁義南面之賊。注云，田桓非能殺君，乃資仁義以賊之。<span class="yinwen">釋文</span><span class="normal">殺君</span>音試。本又作弒，音同。</span></p>
<p class="em2 strong" id="online_toc_9">堯觀乎華。華封人曰：「嘻，聖人！請祝聖人。」<span class="jiazhu"><span class="yinwen">疏</span>華，地名也，今華州也。封人者，謂華地守封疆之人也。嘻，歎聲也。封人見堯有聖人之德，光臨天下，請祝願壽富，多其男子。<span class="yinwen">釋文</span><span class="normal">華</span>胡化反，又胡花反。司馬云：地名也。<span class="normal">封人</span>司馬云：守封疆人也。<span class="normal">曰嘻</span>音熙。<span class="normal">請祝</span>之又反，又州六反。</span></p>
<p class="em2 strong" id="online_toc_10">「使聖人壽。」堯曰：「辭。」「使聖人富。」堯曰：「辭。」「使聖人多男子。」堯曰：「辭。」<span class="jiazhu"><span class="yinwen">疏</span>夫富壽多男子，實爲繁撓，而能體之者，不廢無爲。故寄彼二人，明茲三患。辭讓之旨，列在下文。</span></p>
<p class="em2 strong" id="online_toc_11">封人曰：「壽，富，多男子，人之所欲也。女獨不欲，何邪？」<span class="jiazhu"><span class="yinwen">疏</span>前之三事，人之大欲存焉。女獨致辭，有何意謂？<span class="yinwen">釋文</span><span class="normal">女獨</span>音汝。後同。</span></p>
<p class="em2 strong" id="online_toc_12">堯曰：「多男子則多懼，富則多事，壽則多辱。是三者，非所以養德也，故辭。」<span class="jiazhu"><span class="yinwen">疏</span>夫子嗣扶疏，憂懼斯重；財貨殷盛，則事業實繁；命壽延長，則貽困辱。三者未足養無爲之德，適可以益有爲之累，所以並辭。</span></p>
<p class="em2 strong" id="online_toc_13">封人曰：「始也我以女爲聖人邪，今然君子也。<span class="jiazhu"><span class="yinwen">疏</span>我始言女有無雙照，便爲體道聖人；今既舍有趣無，適是賢人君子也。</span>天生萬民，必授之職。多男子而授之職，則何懼之有！<span class="jiazhu"><span class="yinwen">注</span>物皆得所而志定也。<span class="yinwen">疏</span>天地造化爲萬物，各有才能，量才授官，有何憂懼！</span>富而使人分之，則何事之有！<span class="jiazhu"><span class="yinwen">注</span>寄之天下，故無事也。<span class="yinwen">疏</span>百姓豐饒，四海殷實，寄之羣有而不以私焉，斯事無爲也。</span>夫聖人，鶉居<span class="jiazhu"><span class="yinwen">注</span>無意而期安也。<span class="yinwen">釋文</span><span class="normal">鶉</span>音淳。<span class="normal">居</span>鶉居，謂無常處也。又云：如鶉之居，猶言野處。</span>而鷇食，<span class="jiazhu"><span class="yinwen">注</span>仰物而足。<span class="yinwen">疏</span>鶉，䳺鶉也，野居而無常處。鷇者，鳥之子，食必仰母而足。聖人寢處儉薄，譬彼䳺鶉；供膳裁充，方茲鷇鳥。既無心於侈靡，豈有情於滋味乎！<span class="yinwen">釋文</span><span class="normal">鷇</span>口豆反。<span class="normal">食</span><span class="titles">爾雅</span>云：生哺，鷇。鷇食者，言仰物而足也。◎盧文弨曰：舊生譌主，今改正。</span>鳥行而无彰；<span class="jiazhu"><span class="yinwen">注</span>率性而動，非常跡也。<span class="yinwen">疏</span>彰，文跡也。夫聖人灰心滅智而與物俱冥，猶如鳥之飛行，無蹤跡而可見也。</span>天下有道，則與物皆昌；<span class="jiazhu"><span class="yinwen">注</span>猖狂妄行而自蹈大方也。<span class="yinwen">疏</span>運屬清夷，則撫臨億兆；物來感我，則應時昌盛。郭注云猖狂妄行，恐乖文旨。</span>天下无道，則脩德就閒；<span class="jiazhu"><span class="yinwen">注</span>雖湯武之事，苟順天應人，未爲不閒也。故無爲而無不爲者，非不閒也。<span class="yinwen">疏</span>時逢擾亂，則混俗韜光，脩德隱跡，全我生道，嘉遁閒居，逍遥遁世。所謂隱顯自在，用捨隨時。<span class="yinwen">釋文</span><span class="normal">就閒</span>音閑。注同。</span>千歲厭世，去而上僊；<span class="jiazhu"><span class="yinwen">注</span>夫至人極壽命之長，任窮<span class="shanchu" data-rel="理"></span><span class="buzi" data-rel="">通</span><span class="jiaozhusup">【校：通字依王叔岷說改。】</span>之變，其生也天行，其死也物化，故云厭世而上僊也。<span class="yinwen">疏</span>夫聖人達生死之不二，通變化之爲一，故能盡天年之脩短，厭囂俗以消升。何必鼎湖之舉，獨爲上僊，安期之壽，方稱千歲！<span class="yinwen">釋文</span><span class="normal">上僊</span>音仙。</span>乘彼白雲，至於帝鄉；<span class="jiazhu"><span class="yinwen">注</span>氣之散，無不之。<span class="yinwen">疏</span>精靈上升，與太一而冥合，乘雲御氣，屆於天地之鄉。</span>三患莫至，身常无殃；則何辱之有！」<span class="jiazhu"><span class="yinwen">疏</span>三患，前富壽多男子也。夫駕造物而來往，乘變化而遨遊，三患本自虛無，七尺<span class="shanchu" data-rel="來"></span>從<span class="buzi" data-rel="">來</span><span class="jiaozhusup">【校：「來從」，《南華真經注疏》從輯要本「來從」二字互乙。據之改。】</span>非有，殃辱之事，曾何足云！</span></p>
<p class="em2 strong" id="online_toc_14">封人去之。堯隨之，曰：「請問。」<span class="jiazhu"><span class="yinwen">疏</span>請言既訖，封人於是去之。堯方悟其非，所以請問。</span></p>
<p class="em2 strong" id="online_toc_15">封人曰：「退已<span class="jiaozhusup">【校：闕誤引江南古藏本已作紀。】</span>！」<span class="jiazhu"><span class="yinwen">疏</span>所疑已決，宜速退歸。</span></p>
<p class="em2 strong" id="online_toc_16">堯治天下，伯成子高立爲諸侯。堯授舜，舜授禹，伯成子高辭爲諸侯而耕。<span class="jiazhu"><span class="yinwen">疏</span>伯成子高，不知何許人也，葢有道之士。<span class="yinwen">釋文</span><span class="normal">伯成子高</span>通變經云：老子從此天地開闢以來，吾身一千二百變，後世得道，伯成子高是也。</span>禹往見之，則耕在野。禹趨就下風，立而問焉，曰：「昔堯治天下，吾子立爲諸侯。堯授舜，舜授予，而吾子辭爲諸侯而耕，敢問，其故何也？」<span class="jiazhu"><span class="yinwen">疏</span>唐虞之世，南面稱孤，逮乎有夏，退耕於野。出處頓殊，有何意謂？</span></p>
<p class="em2 strong" id="online_toc_17">子高曰：「昔堯治天下，不賞而民勸，不罰而民畏。<span class="jiazhu"><span class="yinwen">疏</span>夫賞罰者，所以著勸畏也。而堯以無爲爲治，物物從其化，故百姓不待其褒賞而自勉行善，無勞刑罰而畏惡不爲。此顯堯之聖明，其德如是。</span>今子賞罰而民且不仁，德自此衰，刑自此立，後世之亂自此始矣。<span class="jiazhu"><span class="yinwen">疏</span>盛行賞罰，百姓猶不仁，至德既衰，是以刑書滋起，故知將來之亂，從此始矣。</span>夫子闔行邪？无落吾事！」俋俋乎耕而不顧。<span class="jiazhu"><span class="yinwen">注</span>夫禹時三聖相承，治成德備，功美漸去，故史籍無所載，仲尼不能<span class="shanchu" data-rel="閒"></span><span class="buzi" data-rel="">問</span><span class="jiaozhusup">【校：「閒」，《南華真經注疏》從補正本作「問」。據之改。】</span>，是以雖有天下而不與焉，斯乃有而無之也。故考其時而禹爲最優，計其人則雖三聖，故一堯耳。時無聖人，故天下之心俄然歸啓。夫至公而居當者，付天下於百姓，取與之非己，故失之不求，得之不辭，忽然而往，侗然而來，是以受非毁於廉節之士而名列於三王，未足怪也。莊子因斯以明堯之弊，弊起於堯而釁成於禹，況後世之無聖乎！寄遠跡於子高，便<span class="jiaozhusup">【校：趙諫議本便作使。】</span>棄而不治，將以絶聖而反一，遺知而寧極耳。其實則未聞也。夫莊子之言，不可以一途詰，或以黃帝之跡秃堯舜之脛，豈獨貴堯而賤禹哉！故當遺其所寄，而録其絶聖棄智之意焉。<span class="yinwen">疏</span>闔，何不也。落，廢也。俋俋，耕地之貌。伯成謂禹爲夫子。「夫子何不行去耶！莫廢我農事。」於是用力而耕，不復顧盼也。夫三聖相承，葢無優劣，但澆淳異世，故其跡不同。郭注云弊起於堯而釁成於禹者，欲明有聖不如無聖，有爲不及無爲，故尚遠跡<span class="jiaozhusup">【校：「尚遠跡」，《南華真經注疏》從輯要本作「高遠寄迹」。又謂道藏成疏本「尚」作「高」。】</span>，以明絶聖棄智者耳。<span class="yinwen">釋文</span><span class="normal">闔</span>本亦作盍，胡臘反。<span class="normal">無落</span>落，猶廢也。<span class="normal">俋俋</span>徐於執反，又直立反。李云：耕貌。一云：耕人行貌。又音秩，又於十反。字林云：勇壯貌。<span class="normal">治成</span>直吏反。<span class="normal">能閒</span>閒廁之閒。<span class="normal">不與</span>音豫。<span class="normal">侗</span>音洞，又音同。</span></p>
<p class="em2 strong" id="online_toc_18">泰初有无，无有无名；<span class="jiazhu"><span class="yinwen">注</span>無有，故無所名。<span class="yinwen">疏</span>泰，太；初，始也。元氣始萌，謂之太初，言其氣廣大，能爲萬物之始本，故名太初。太初之時，惟有此無，未有於有。有既未有，名將安寄！故無有無名。<span class="yinwen">釋文</span><span class="normal">泰初</span>易說云：氣之始也。</span>一之所起，有一而未形。<span class="jiazhu"><span class="yinwen">注</span>一者，有之初，至妙者也，至妙，故未有物理之形耳。夫一之所起，起於至一，非起於無也。然莊子之所以屢稱無於初者，何哉？初者，未生而得生，得生之難，而猶上不資於無，下不待於知，突然而自得此生矣，又何營生於已生以失其自生哉！<span class="yinwen">疏</span>一<span class="shanchu" data-rel="應"></span><span class="buzi" data-rel="">者</span>道也，有一之名而無萬物之狀。</span>物得以生，謂之德；<span class="jiazhu"><span class="yinwen">注</span>夫無不能生物，而云物得以生，乃所以明物生之自得，任其自得，斯可謂德也。<span class="yinwen">疏</span>德者，得也，謂得此也。夫物得以生者，外不資乎物，內不由乎我，非無非有，不自不他，不知所以生，故謂之德也。</span>未形者有分，且然无閒，謂之命；<span class="jiazhu"><span class="yinwen">疏</span>雖未有形質，而受氣以有素分，然且此分脩短，慤乎更無閒隙，故謂之命。<span class="yinwen">釋文</span><span class="normal">有分</span>符問反。<span class="normal">無閒</span>如字。◎家世父曰：一陰一陽之謂道，繼之者善也，成之者性也。物得其生，所謂繼之者善也，未有德之名也。至凝而爲命，而性含焉，所謂成之者性也。命立而各肖乎形，踐形而乃反乎性，各有儀則，盡性之功也。莊生於此葢亦得其恍惚。</span>留動而生物，物成生理，謂之形；<span class="jiazhu"><span class="yinwen">疏</span>留，靜也。陽動陰靜，氤氲升降，分布三才，化生萬物，物得成就，生理具足，謂之形也。<span class="yinwen">釋文</span><span class="normal">留動</span>留，或作流。</span>形體保神，各有儀則，謂之性。<span class="jiazhu"><span class="yinwen">注</span>夫德形性命，因變立名，其於自爾一也。<span class="yinwen">疏</span>體，質；保，守也。稟受形質，保守精神，形則有醜有妍，神則有愚有智。既而宜循軌則，各自不同，素分一定，更無改易，故謂之性也。</span>性脩反德，德至同於初。<span class="jiazhu"><span class="yinwen">注</span>恆以不爲而自得之。<span class="yinwen">疏</span>率此所稟之性，脩復生初之德，故至其德處，同於太初。</span>同乃虛，虛乃大。<span class="jiazhu"><span class="yinwen">注</span>不同於初，而中道有爲，則其懷中故爲有物也，有物而容養之德小矣。<span class="yinwen">疏</span>同於太初，心乃虛豁；心既虛空，故能包容廣大。</span>合喙鳴；<span class="jiazhu"><span class="yinwen">注</span>無心於言而自言者，合於喙鳴。<span class="yinwen">疏</span>喙，鳥口也。心既虛空，跡復冥物，故其說合彼鳥鳴。鳥鳴既無心於是非，聖言豈有情於憎愛！<span class="yinwen">釋文</span><span class="normal">喙</span>丁豆反，又充芮喜穢二反。</span>喙鳴合，與天地爲合。<span class="jiazhu"><span class="yinwen">注</span>天地亦無心而自動。<span class="yinwen">疏</span>言既合於鳥鳴，德亦合於天地。天地無心於覆載，聖人無心於言說，故與天地合也。</span>其合緡緡，若愚若昏，<span class="jiazhu"><span class="yinwen">注</span>坐忘而自合耳，非照察以合之。<span class="yinwen">疏</span>緡，合也。聖人內符至理，外順羣生，唯跡與本，罄無不合，故曰緡緡。是混俗揚波，同塵萬物，既若愚迷，又如昏暗。又解：既合喙鳴，又合天地，亦是緡緡。<span class="yinwen">釋文</span><span class="normal">緡緡</span>武巾反。</span>是謂玄德，同乎大順。<span class="jiazhu"><span class="yinwen">注</span>德玄而所順者大矣。<span class="yinwen">疏</span>總結已前，歎其美盛。如是之人，可謂深玄之德，故同乎太初，大順天下也。</span></p>
<p class="em2 strong" id="online_toc_19">夫子問於老耼曰：「有人治道若相放，可不可，然不然。<span class="jiazhu"><span class="yinwen">注</span>若相放效，强以不可爲可，不然爲然，斯矯其性情也。<span class="yinwen">疏</span>師於老耼，所以每事請答。汎論無的，故曰有人。布行政化，使人效放，以己制物，物失其性，故己之可者，物或不可，己之然者，物或不然，物之可然，於己亦爾也。<span class="yinwen">釋文</span><span class="normal">夫子</span>仲尼也。<span class="normal">相方</span>如字，又甫往反。本亦作放，甫往反。注同<span class="jiaozhusup">【校：世德堂本作相放，甫往反，注同。本作作方，如字，又甫往反。】</span>。<span class="normal">强以</span>其兩反。</span>辯者有言曰，『離堅白若縣宇。<span class="jiazhu"><span class="yinwen">注</span>言其高顯易見。<span class="yinwen">疏</span>堅白，公孫龍守白論也。孔穿之徒，堅執此論，當時獨步，天下無敵。今辯者云：我能離析堅白之論，不以爲辯，雄辯分明，如縣日月於區宇。故郭注云言其高顯易見也。<span class="yinwen">釋文</span><span class="normal">縣</span>音玄。<span class="normal">宇</span>，司馬云：辯明白若縣室在人前也。<span class="normal">易見</span>以豉反。</span>』若是則可謂聖人乎？」<span class="jiazhu"><span class="yinwen">疏</span>結前問意。「如是之人，得爲聖否？」</span></p>
<p class="em2 strong" id="online_toc_20">老耼曰：「是胥易技係勞形怵心者也。<span class="jiazhu"><span class="yinwen">疏</span>胥，相也。言以是非更相易奪，用此技藝係縛其身，所以疲勞形體，怵惕心慮也。此答前問意。技，有本或作枝字者，言是非易奪，枝分葉派也。<span class="yinwen">釋文</span><span class="normal">技係</span>其綺反。</span>執留<span class="jiaozhusup">【校：趙諫議本留作狸。】</span>之狗成思，猿狙之便自山林來。<span class="jiazhu"><span class="yinwen">注</span>言此皆失其常然也。「成思」當爲「來田」之譌；「自山林來」宜爲「來藉」之譌。<span class="yinwen">疏</span>猿狙，獮猴也。執捉狐狸之狗，多遭係頸而獵，既不自在，故成愁思。猿猴本居山林，逶迤放曠，爲<span class="shanchu" data-rel="挑"></span><span class="buzi" data-rel="">跳</span>攫便捷，故失其常處。狸，有本作𤠑者，竹鼠也。<span class="yinwen">釋文</span><span class="normal">執留</span>如字。本又作<span class="shanchu" data-rel="狸"></span><span class="buzi" data-rel="">𤠑</span>，音同。一本作<span class="shanchu" data-rel="留"></span><span class="buzi" data-rel="">狸</span><span class="jiaozhusup">【校：𤠑字狸字依釋文本改。】</span>，亦如字。司馬云：𤠑<span class="jiaozhusup">【校：𤠑世德堂本作狸，此依釋文原本。】</span>，竹鼠也。一云：執留之狗，謂有能故被留係，成愁思也。◎家世父曰：釋文，留如字，一本作狸，司馬云，狸，竹鼠也。疑狸不當爲鼠。秋水篇騏驥驊驑一日而馳千里，捕鼠不如狸狌，非鼠可知。如司馬說，字當作䶉。說文：𪕚，竹鼠也。埤雅：一名竹䶉。郭璞山海經注其音如留牛，亦引此文執留之狗爲證，則此本作畱。然山海經自謂留牛，此自謂竹鼠，亦未宜混而一之。司馬一云，執留之狗，謂有能故被留繫。說文：留，止也，謂繫而止之。熟玩文義，言狗留繫思，脱然以去。猿狙之在山林，號爲便捷矣，而可執之以來，皆失其性者也。於執狸之說無取，當從司馬後說。<span class="normal">猿</span>音袁。<span class="normal">狙</span>七徐反。<span class="normal">之便</span>婢面反，徐扶面反。司馬云：言便捷見捕。</span>丘，予告若，而所不能聞與而所不能言。凡有首有趾无心无耳者眾，<span class="jiazhu"><span class="yinwen">注</span>首趾，猶始終也。無心無耳，言其自化。<span class="yinwen">疏</span>若，而，皆汝也。首趾，終始也。理絶言辯，故不能聞言也。又不可以心慮知，耳根聽，故言無心無耳也。凡有識無情，皆曰終始，故言眾也。咸不能以言說，悉不可以心知，汝何多設猿狙之能，高張懸寓之辯，令物效己，豈非過乎！</span>有形者與无形无狀而皆存者盡无。<span class="jiazhu"><span class="yinwen">注</span>言有形者善變，不能與無形無狀者並存也。故善治道者，不以故自持也，將順日新之化而已。<span class="yinwen">疏</span>有形者，身也；無形者，心也。汝言心與身悉存，我以理觀照，盡見是空也。</span>其動，止也；其死，生也；其廢，起也。此又非其所以也。<span class="jiazhu"><span class="yinwen">注</span>此言動止死生，盛衰廢興，未始有恆，皆自然而然，非其所用而然，故放之而自得也。<span class="yinwen">疏</span>時有動靜，物有死生，事有興廢，此六者，自然之理，不知所以然也。豈關人情思慮，倣效能致哉！但任而順<span class="shanchu" data-rel="之"></span>物之自當也。</span>有治在人，<span class="jiazhu"><span class="yinwen">注</span>不在乎主自用。<span class="yinwen">疏</span>人各<span class="shanchu" data-rel="有"></span>率性而動，天機自張，非<span class="shanchu" data-rel="猶"></span><span class="buzi" data-rel="">由</span>主敎。</span>忘乎物，忘乎天，其名爲忘己。<span class="jiazhu"><span class="yinwen">注</span>天物皆忘，非獨忘己，復何<span class="shanchu" data-rel="所"></span><span class="jiaozhusup">【校：所字依趙本刪。】</span>有哉？<span class="yinwen">疏</span>豈惟物務是空，抑亦天理非有。唯事與理，二種皆忘，故能造乎非有非無之至也。<span class="yinwen">釋文</span><span class="normal">復何</span>扶又反。</span>忘己之人，是之謂入於天。」<span class="jiazhu"><span class="yinwen">注</span>人之所不能忘者，己也，己猶忘之，又奚識哉！斯乃不識不知而冥於自然。<span class="yinwen">疏</span>入，會也。凡天下難忘者，己也，而己尚能忘，則天下有何物足存哉！是知物我兼忘者，故冥會自然之道也。◎家世父曰：有首有趾，人物之所同也；無心而不能慮事，若鳥獸是也；無耳而不能聞聲，若蟲魚是也。其動止，其死生，其廢起，一皆天地之化機也。化機之在天地，不窮於物，無形無狀，推移動盪天地之中者，皆化機也。而有治在人，人其多事矣乎！强物以從治，不如忘己而聽諸物之適然也。◎慶藩案：此言唯忘己之人能與天合德也。管子白心篇尹注：天地，忘形者也。能效天地者，其唯忘己乎！與此同意。</span></p>
<p class="em2 strong" id="online_toc_21">將閭葂見季徹曰：「魯君謂葂也曰：『請受敎。』辭不獲命，既已告矣，未知中否，請嘗薦之。<span class="jiazhu"><span class="yinwen">疏</span>薦，獻也。蔣閭及季，姓也。葂，徹，名也。此二賢未知何許人也，未詳所據。魯君，魯侯也，伯禽之後，未知的是何公。魯公見葂，請受治國之術，雖復辭不得免君之命，遂告魯君爲政之道。當時率爾<span class="jiaozhusup">【校：「爾」，《南華真經注疏》從輯要本作「言」。】</span>，恐不折中，敢陳<span class="jiaozhusup">【校：「陳」，《南華真經注疏》從輯要本作「將」。】</span>所告，試獻吾賢。必不<span class="buzi" data-rel="">合</span><span class="jiaozhusup">【校：《南華真經注疏》從道藏成疏本、輯要本補「合」字。據之補。】</span>宜，幸希鍼艾。<span class="yinwen">釋文</span><span class="normal">將</span>一本作蔣。<span class="normal">閭</span>力於反。<span class="normal">葂</span>字亦作莬，音免，又音晚，郭音問。將閭葂，人姓名也。一云：姓將閭，名莬。或云：姓蔣，名閭葂也。<span class="normal">季徹</span>人姓名也，葢季氏之族。<span class="normal">魯君</span>或云：定公。<span class="normal">知中</span>丁仲反。</span>吾謂魯君曰：『必服恭儉，拔出公忠之屬而无阿私，民孰敢不輯！」<span class="jiazhu"><span class="yinwen">疏</span>阿，曲也。孰，誰也。輯，和也。夫爲政之道，先須躬服恭敬，儉素清約，然後拔擢公平忠節之人，銓衡質直無私之士，獻可替否，共治百姓，則蕃境無虞，域中清謐，民歌擊壤，誰敢不和！<span class="yinwen">釋文</span><span class="normal">不輯</span>音集。<span class="titles">爾雅</span>云：和也。又側立反。郭思魚反。</span>』</p>
<p class="em2 strong" id="online_toc_22">季徹局局然笑曰：「若夫子之言，於帝王之德，猶螳蜋之怒臂以當車軼，則必不勝任矣。<span class="jiazhu"><span class="yinwen">注</span>必服恭儉，非忘儉而儉也；拔出公忠，非忘忠而忠也。故雖無阿私，而不足以勝矯詐之任也。<span class="yinwen">疏</span>局局，俛身而笑也。夫必能恭儉，拔出公忠，此皆僞情，非忘淡者也。故以此言爲南面之德，何異乎螳蜋怒臂以敵車轍！用小擬大，故不能任也。<span class="yinwen">釋文</span><span class="normal">局局</span>其玉反。一云：大笑之貌。<span class="normal">螳螂</span>音堂郎。<span class="normal">車軼</span>音轍。◎慶藩案：釋文軼音轍，是也。轍，車轍也。古轍字通作軼。戰國策車軼之所至，注：軼，音轍。（說文無轍篆，轍即徹也。）<span class="titles">史記</span>文帝紀結軼於道，注亦音轍。<span class="titles">漢書</span>文帝紀作結轍，是其證。<span class="normal">不勝</span>音升。注同。</span>且若是，則其自爲處危，其觀臺<span class="jiazhu"><span class="yinwen">注</span>此皆自處高顯，若臺觀之可覩也。<span class="yinwen">疏</span>夫恭儉公忠，非能忘淡，適自顯燿以炫眾。人既高危，必遭隳敗，猶如臺觀峻聳，處置危縣，雖復行李觀見，而崩毁非久。<span class="yinwen">釋文</span><span class="normal">自爲遽</span>其據反。本又作處。◎盧文弨曰：今本作處。<span class="normal">觀臺</span>古亂反。注同。</span>多，物將往，<span class="jiazhu"><span class="yinwen">注</span>將使物不止於本性之分，而矯跂自多以附之。<span class="yinwen">疏</span>觀臺高迥，人競觀之，立行自多，物爭歸湊。◎家世父曰：觀臺多，言使民觀象受法，其事繁也。郭象以危其觀臺斷句，恐誤。</span>投跡者眾。」<span class="jiazhu"><span class="yinwen">注</span>亢足投跡，不安其本步也。<span class="yinwen">疏</span>顯燿動物，物不安分，故舉足投跡，企踵者多也。</span></p>
<p class="em2 strong" id="online_toc_23">蔣閭葂覤覤然驚曰：「葂也汒若於夫子之所言矣。<span class="jiazhu"><span class="yinwen">疏</span>覷覷，驚貌也。汒，無所見也。乍聞高議，率爾驚悚，思量不悟，所以汒然矣。<span class="yinwen">釋文</span><span class="normal">覷覷</span>許逆反，又生責反。或云：驚懼之貌。<span class="normal">汒若</span>本或作芒。武剛反，郭武蕩反。</span>雖然，願先生之言其風也。」<span class="jiazhu"><span class="yinwen">疏</span>風，敎也。我前所陳，深爲乖理，所願一言，庶爲法敎。◎俞樾曰：風當讀爲凡，猶云言其大凡也。風本從凡聲，故得通用。</span></p>
<p class="em2 strong" id="online_toc_24">季徹曰：「大聖之治天下也，摇蕩民心，使之成敎易俗，舉滅其賊心而皆進其獨志，若性之自爲，而民不知其所由然。<span class="jiazhu"><span class="yinwen">注</span>夫志各有趣，不可相效也。故因其自摇而摇之，則雖摇而非爲也；因其自蕩而蕩之，則雖蕩而非動也。故其賊心自滅，獨志自進，敎成俗易，悶<span class="jiaozhusup">【校：「悶」，《南華真經注疏》從道藏成疏本、輯要本作「泛」】</span>然無跡，履性自爲而不知所由，皆云我自然矣。（舉，皆也）<span class="jiaozhusup">【校：舉皆也三字係釋文誤入，依趙諫議本刪。】</span>。<span class="yinwen">疏</span>夫聖<span class="buzi" data-rel="">人</span><span class="jiaozhusup">【校：《南華真經注疏》從輯要本補「人」字。據之補。】</span>治天下，大順羣生，乘其自摇而作法，因其自蕩而成敎；是以敎成而跡不顯，俗易而物不知，皆除滅其賊害之心，而進脩獨化之志。不動於物，故若性之自爲；率性而動，故不知其所由然也。舉，皆也。<span class="yinwen">釋文</span><span class="normal">舉滅</span>舉，皆也。<span class="normal">悶然</span>音門。</span>若然者，豈兄堯舜之敎民，溟涬然弟之哉？<span class="jiazhu"><span class="yinwen">注</span>溟涬，甚貴之謂也。不肯多謝堯舜而推之爲兄也。<span class="yinwen">疏</span>溟涬，甚貴之謂也。若前方法，以敎蒼生，則治合淳古，物皆得性，詎須獨貴堯舜而推之爲兄邪！此意揖讓之風，不讓唐虞矣。<span class="yinwen">釋文</span><span class="normal">豈兄</span>元嘉本作豈足。<span class="normal">溟</span>亡頂反。<span class="normal">涬</span>户頂反。</span>欲同乎德而心居矣。」<span class="jiazhu"><span class="yinwen">注</span>居者，不逐於外也，心不居則德不同也。<span class="yinwen">疏</span>居，安定之謂也。夫心馳分外，則觸物參差；虛夷靜定，則萬境唯一。故境之異同，在心之靜亂耳。是以欲將堯舜同德者，必須定居其心也。</span></p>
<p class="em2 strong" id="online_toc_25">子貢南遊於楚，反於晉，過漢陰，見一丈人方將爲圃畦，鑿隧而入井，抱甕而出灌，搰搰然用力甚多而見功寡。<span class="jiazhu"><span class="yinwen">疏</span>水南曰陰，種蔬曰圃，埒中曰畦。隧，地道也。搰搰，用力貌也。丈人，長者之稱也。子貢南遊荊楚之地，塗經漢水之陰，遂與丈人更相汎<span class="jiaozhusup">【校：「汎」，《南華真經注疏》從道藏成疏本、輯要本作「伉」，當從。】</span>答。其抑揚詞調，具在文中。莊子因託二賢以明稱混沌。<span class="yinwen">釋文</span><span class="normal">圃</span>布户反，又音布，園也。李云：菜蔬曰圃。<span class="normal">畦</span><span class="shanchu" data-rel="口"></span><span class="buzi" data-rel="">户</span><span class="jiaozhusup">【校：户字依世德堂本及釋文原本改。】</span>圭反。李云：埒中曰畦。說文云：五十畝曰畦。<span class="normal">隧</span>音遂。李云：道也。<span class="normal">甕</span>烏送反。字亦作瓮。<span class="normal">搰搰</span>苦骨反，徐李苦滑反，郭忽滑反。用力貌。一音胡没反。</span>子貢曰：「有<span class="jiaozhusup">【校：闕誤引張君房本有下有機字。】</span>械於此，一日浸百畦，用力甚寡而見功多，夫子不欲乎？」<span class="jiazhu"><span class="yinwen">疏</span>械，機器也。子貢既見丈人力多而功少，是以敎其機器，庶力少功多。輒進愚誠，未知欲否？<span class="yinwen">釋文</span><span class="normal">有械</span>户戒反。字林作械<span class="jiaozhusup">【校：械疑𢬿字之誤。】</span>。李云：器械也。<span class="normal">浸</span>子鴆反。司馬云：灌也。</span></p>
<p class="em2 strong" id="online_toc_26">爲圃者卬<span class="jiaozhusup">【校：趙諫議本卬作仰。】</span>而視之曰：「柰何？<span class="jiazhu"><span class="yinwen">疏</span>柰何，猶如何，<span class="shanchu" data-rel="謂"></span><span class="buzi" data-rel="">請</span>其方法也。<span class="yinwen">釋文</span><span class="normal">卬而</span>音仰。本又作仰。</span>」曰：「鑿木爲機，後重前輕，挈手若抽，數如泆湯，其名爲<span class="jiaozhusup">【校：闕誤引張君房本爲作桔。】</span>槔。<span class="jiazhu"><span class="yinwen">疏</span>機，關也。提挈其水，灌若抽引，欲論數疾，似泆湯之騰沸，前輕後重，即今之所用桔槔也。<span class="yinwen">釋文</span><span class="normal">挈水</span>口節反。<span class="normal">若抽</span>敕留反。李云：引也。司馬崔本作流。<span class="normal">數如</span>所角反，徐所録反。<span class="normal">泆湯</span>音逸。本或作溢。李云：疾速如湯沸溢也。司馬本作佚蕩，亦言其往來數疾如佚蕩。佚蕩，唐佚也。<span class="normal">槔</span>本又作橋，或作皋，同。音羔，徐居橋反。司馬李云：桔槔也。</span>」爲圃者忿然作色而笑曰：「吾聞之吾師，有機械者必有機事，有機事者必有機心。機心存於胸中，則純白不備；純白不備，則神生不定；神生不定者，道之所不載也。吾非不知，羞而不爲也。」<span class="jiazhu"><span class="yinwen">注</span>夫用時之所用者，乃純備也。斯人欲脩純備，而抱一守古，失其旨也。<span class="yinwen">疏</span>夫有機關之器者，必有機動之務；有機動之務者，必有機變之心。機變存乎胸府，則純粹素白不圓備矣。純粹素白不圓備，則精神縣<span class="jiaozhusup">【校：「縣」，《南華真經注疏》從輯要本作「係」。】</span>境，生滅不定。不定者，至道不載也，是以羞而不爲。此未體真脩，故抱一守白者也。<span class="yinwen">釋文</span><span class="normal">吾師</span>謂老子也。</span></p>
<p class="em2 strong" id="online_toc_27">子貢瞞然慚，俯而不對。<span class="jiazhu"><span class="yinwen">疏</span>瞞，羞怍之貌也。既失所言，故不知何答也。<span class="yinwen">釋文</span><span class="normal">瞞</span>武版反，又亡安反。字林云：目眥平貌。李<span class="buzi" data-rel="">作㥏，</span>天典反，慚貌。一音門，又亡干反。司馬本作憮，音武。崔本作撫。</span></p>
<p class="em2 strong" id="online_toc_28">有閒，爲圃者曰：「子奚爲者邪？」<span class="jiazhu"><span class="yinwen">疏</span>有閒，俄頃也。奚，何也。問子貢：「汝是誰門徒？作何學業？」</span></p>
<p class="em2 strong" id="online_toc_29">曰：「孔丘之徒也。」<span class="jiazhu"><span class="yinwen">疏</span>答，宣尼之弟子也。◎慶藩案：一切經音義二十五引司馬云：徒，弟子也。釋文闕。</span></p>
<p class="em2 strong" id="online_toc_30">爲圃者曰：「子非夫博學以擬聖，於于以葢眾，獨弦哀歌以賣名聲於天下者乎？<span class="jiazhu"><span class="yinwen">疏</span>於于，佞媚之謂也。言汝博學贍聞，擬似聖人，諂曲佞媚，以葢羣物；獨坐弦歌，抑揚哀歎，執斯聖跡，賣彼名聲，歷聘諸國，徧行天下。<span class="yinwen">釋文</span><span class="normal">於于</span>並如字。本或作唹吁，音同。司馬云：夸誕貌。一云：行仁恩之貌。<span class="normal">以葢眾</span>司馬本葢作善。◎家世父曰：應帝王，其卧徐徐，其覺于于。說文：于，於也，象氣之舒。是於于字同，於于，猶于于也。</span>汝方將忘汝神氣，墮汝形骸，而庶幾乎！<span class="jiazhu"><span class="yinwen">注</span>不忘不墮，則無庶幾之道。<span class="yinwen">疏</span>幾，近也。汝忘遺神氣，墮壞形骸，身心既忘，而後庶近於道。<span class="yinwen">釋文</span><span class="normal">墮</span>許規反。</span>而身之不能治，而何暇治天下乎！子往矣，无乏吾事！」<span class="jiazhu"><span class="yinwen">疏</span>而，汝也。乏，闕也。夫物各自治，則天下理矣；以己理物，則大亂矣。如子貢之德，未足以治身，何容應聘天下！理宜速往，無廢吾業。<span class="yinwen">釋文</span><span class="normal">無乏</span>乏，廢也。</span></p>
<p class="em2 strong" id="online_toc_31">子貢卑陬失色，頊頊然不自得，行三十里而後愈。<span class="jiazhu"><span class="yinwen">疏</span>卑陬，慚怍之貌。頊頊，自失之貌。既被詆訶，顔色自失，行三十里，方得復常。<span class="yinwen">釋文</span><span class="normal">卑陬</span>走侯反，徐側留反。李云：卑陬，愧懼貌。一云：顔色不自得也。<span class="normal">頊頊</span>本又作旭旭，許玉反。李云：自失貌。</span></p>
<p class="em2 strong" id="online_toc_32">其弟子曰：「向之人何爲者邪？夫子何故見之變容失色，終日不自反邪？」<span class="jiazhu"><span class="yinwen">疏</span>反，復也。子貢之門人謂賜爲夫子也。「向見之人，脩何藝業，遂使先生一覩，容色失常，竟日崇朝，神氣不復？」門人怪之，所以致問。<span class="yinwen">釋文</span><span class="normal">向之</span>許亮反。本又作鄉，音同。後倣此。</span></p>
<p class="em2 strong" id="online_toc_33">曰：「始吾以爲天下一人耳，<span class="jiazhu"><span class="yinwen">注</span>謂孔丘也。</span>不知復有夫人也。<span class="jiazhu"><span class="yinwen">疏</span>昔來稟學，宇內唯夫子一人；今逢丈人，道德又更深遠，所以卑慚不能自得也。既未體乎真假，實謂賢乎仲尼也。<span class="yinwen">釋文</span><span class="normal">復有</span>扶又反。<span class="normal">夫人</span>音符。下夫人同。</span>吾聞之夫子，事求可，功求成。用力少，見功多者，聖人之道。<span class="jiazhu"><span class="yinwen">注</span>聖人之道，即用百姓之心耳。<span class="yinwen">疏</span>夫事以適時爲可，功以能遂爲成。故<span class="buzi" data-rel="">用</span><span class="jiaozhusup">【校：《南華真經注疏》從輯要本「故」下補「用」字。據之補。】</span>力少而見功多者，則是適時能遂之機。子貢述昔時所聞，以爲聖人之道。</span>今徒不然。執道者德全，德全者形全，形全者神全。神全者，聖人之道也。託生與民並行而不知其所之，汒乎淳備哉！功利機巧必忘夫人之心。<span class="jiazhu"><span class="yinwen">注</span>此乃聖王之道，非夫人道也。子貢聞其假修之說而服之，未知純白者之同乎世也。<span class="yinwen">疏</span>今丈人問余，則不如此。言執持道者則德行無虧，德全者則形不虧損，形全者則精神專一。神全者則寄跡人間，託生同世，雖與羣物並行，而不知所往，芒昧深遠，不可測量。故其操行淳和，道德圓備，不可以此功利機巧語其心也。斯乃聖人之道，非假修之術。子貢未悟，妄致斯談。<span class="yinwen">釋文</span><span class="normal">汒乎</span>莫剛反。<span class="normal">之心</span>心，或作道。</span>若夫人者，非其志不之，非其心不爲。雖以天下譽之，得其所謂，謷然不顧；以天下非之，失其所謂，儻然不受。天下之非譽，无益損焉，是謂全德之人哉！我之謂風波之民。」<span class="jiazhu"><span class="yinwen">注</span>此宋榮子之徒，未足以爲全德。子貢之迷没於此人，即若列子之心醉於季咸也。<span class="yinwen">疏</span>謷<span class="buzi" data-rel="">是</span>誕慢之容，儻是無心之貌。丈人志氣淳素，不任機巧，心懷寡欲，不務有爲。縱令舉世贊譽，稱爲<span class="shanchu" data-rel="斯"></span><span class="buzi" data-rel="">有</span>德，知爲無益，曾不顧盼；舉世非毁，聲名喪失，達其無損，都不領受；既毁譽不動，可謂全德之人。夫水性雖澄，逢風波起，我心不定，類彼波瀾，故謂之風波之民也。郭注云，此宋榮子之徒，未足以爲全德。子貢之迷没於此人，即若列子之心醉於季咸。<span class="yinwen">釋文</span><span class="normal">譽之</span>音餘，下同。<span class="normal">謷然</span>五羔反。司馬本作警。<span class="normal">儻然</span>本亦作黨。司馬本作㒉，同。勑蕩反，郭吐更反。</span></p>
<p class="em2 strong" id="online_toc_34">反於魯，以告孔子。孔子曰：「彼假脩渾沌氏之術者也；<span class="jiazhu"><span class="yinwen">注</span>以其背今向古，羞爲世事，故知其非真渾沌也。<span class="yinwen">疏</span>子貢自魯適楚，反歸於魯，以其情事，咨告孔子。夫渾沌者，無分别之謂也。既背今向古，所以知其<span class="shanchu" data-rel="不"></span><span class="buzi" data-rel="">非</span>真渾沌氏之術也。<span class="yinwen">釋文</span><span class="normal">渾</span>胡本反。<span class="normal">沌</span>徒本反。<span class="normal">背今</span>音佩。</span>識其一，不知其二；<span class="jiazhu"><span class="yinwen">注</span>徒識脩古抱灌之朴，而不知因時任物之易也。<span class="yinwen">疏</span>識其一，謂<span class="buzi" data-rel="">向</span>古而不移也。不知其二，謂不能順今而適變。<span class="yinwen">釋文</span><span class="normal">之易</span>以豉反。</span>治其內，而不治其外。<span class="jiazhu"><span class="yinwen">注</span>夫真渾沌，都不治也，豈以其外內爲異而偏有所治哉！<span class="yinwen">疏</span>抱道守素，治內也；不能隨時應變，不治外也。</span>夫明白入素，无爲復朴，體性抱神，以遊世俗之間者，汝將固驚邪？<span class="jiazhu"><span class="yinwen">注</span>此真渾沌也，故與世同波而不自失，則雖遊於世俗而泯然無跡，豈必使汝驚哉！<span class="yinwen">疏</span>夫心智明白，會於質素之本；無爲虛淡，復於淳朴之原。悟真性而抱精淳，混囂塵而遊世俗者，固當江海蒼生，林藪萬物，鳥獸不駭，人豈驚哉！而言汝將固驚者，明其<span class="shanchu" data-rel="必"></span>不<span class="buzi" data-rel="">必</span>驚也。◎俞樾曰：固讀爲胡。胡固皆從古聲，故得通用。汝將胡驚邪，言汝與真渾沌遇則不驚也。郭注曰，故與世同波而不自失，則雖遊於世俗而泯然無跡，豈必使汝驚哉！正得其意。古書胡字或以故字爲之。管子侈靡篇，公將有行，故不送公，墨子尚賢中篇，故不察尚賢爲政之本也，皆以故爲胡之證。禮記哀公問篇鄭注曰：固，猶故也。是以固爲胡，猶以故爲胡矣。</span>且渾沌氏之術，予與汝何足以識之哉！」<span class="jiazhu"><span class="yinwen">注</span>在彼爲彼，在此爲此，渾沌玄同，孰識之哉？所識者常識其跡耳。<span class="jiaozhusup">【陳林羣校：《南華真經注疏》此句爲：「彼世俗所識者，特識其迹耳！」蓋從道藏褚伯秀本補「彼世俗」三字，並改「常」作「特」。】</span><span class="yinwen">疏</span>夫渾沌無心，妙絶智慮，假令聖賢<span class="shanchu" data-rel="特"></span><span class="buzi" data-rel="">時</span><span class="jiaozhusup">【校：「特」，《南華真經注疏》從道藏成疏本、輯要本作「時」。據之改。】</span>達，亦何足識哉！明恍惚深玄，故推之於情意之表者也。</span></p>
<p class="em2 strong" id="online_toc_35">諄芒將東之大壑，適遇苑風於東海之濱。<span class="jiazhu"><span class="yinwen">疏</span>諄，淳也。苑，小風也，亦言是扶摇大風也。濱，涯；大壑，海也。諄芒苑風，皆寓言也。莊生寄此二人，明於大道，故假爲賓主，相值海涯。<span class="yinwen">釋文</span><span class="normal">諄</span>郭之倫反，又述倫反。<span class="normal">芒</span>本或作汒，武剛反。李云：望之諄諄，察之芒芒，故曰諄芒。一云：姓名也。或云：霧氣也。<span class="normal">大壑</span>火各反。李云：大壑，東海也。<span class="normal">苑風</span>本亦作宛。徐於阮反。李云：小貌，謂遊世俗也。一云：苑風，人姓名。一云：扶摇大風也。<span class="normal">之濱</span>音賓。◎慶藩案：釋文苑亦作宛，苑宛字同也。淮南俶真篇形苑而神壯，高誘注：苑，枯病也，苑讀南陽宛之宛。</span>苑風曰：「子將奚之？」<span class="jiazhu"><span class="yinwen">疏</span>奚，何也。之，往也。借問諄芒，有何游往。</span></p>
<p class="em2 strong" id="online_toc_36">曰：「將之大壑。」<span class="jiazhu"><span class="yinwen">疏</span>欲往東海。</span></p>
<p class="em2 strong" id="online_toc_37">曰：「奚爲焉？」<span class="jiazhu"><span class="yinwen">疏</span>又問何所求訪。</span></p>
<p class="em2 strong" id="online_toc_38">曰：「夫大壑之爲物也，注焉而不滿，酌焉而不竭；吾將遊焉。」<span class="jiazhu"><span class="yinwen">疏</span>夫大海泓宏，深遠難測，百川注之而不溢，尾閭泄之而不乾。以譬至理，而其義亦然。故雖寄往滄溟，實乃游心大道也。<span class="yinwen">釋文</span><span class="normal">酌焉</span>一本作取焉。</span></p>
<p class="em2 strong" id="online_toc_39">苑風曰：「夫子无意於横目之民乎？願聞聖治。」<span class="jiazhu"><span class="yinwen">疏</span>五行之內，唯民横目，故謂之横目之民。且諄芒東游，臨於大壑，觀其深遠，而爲治方。苑風既察此情，因發斯問：「夫子豈無意於黔首？願聞聖化之法也。」<span class="yinwen">釋文</span><span class="normal">横目之民</span>李云：倮蟲之屬，欲令其治之也。<span class="normal">願聞</span>本或依司馬本作問，下同。<span class="normal">聖治</span>直吏反。下皆同。</span></p>
<p class="em2 strong" id="online_toc_40">諄芒曰：「聖治乎？官施而不失其宜，拔舉而不失其能，<span class="jiazhu"><span class="yinwen">疏</span>施令設官，取得宜便，拔擢薦舉，不失才能。如此則天下太平，彝倫攸敍，聖治之術，在乎茲也。<span class="yinwen">釋文</span><span class="normal">官施</span>始支反，又始智反。司馬云：施政布敎，各得其宜。</span>畢見其情事而行其所爲，<span class="jiazhu"><span class="yinwen">注</span>皆因而任之。<span class="yinwen">疏</span>夫所乖舛，事業多端，是以步驟殊時，澆淳異世。故治之者莫先任物，必須覩見其情事而察其所爲，然後順物而行，則無不當也。</span>行言自爲而天下化，<span class="jiazhu"><span class="yinwen">注</span>使物爲之，則不化也。<span class="yinwen">疏</span>所有施行之事，敎令之言，咸任物自爲，而不使物從己。如此，則宇內蒼生自然從化。</span>手撓顧指，四方之民莫不俱至，此之謂聖治。」<span class="jiazhu"><span class="yinwen">注</span>言其指麾顧眄而民各至其性也，任其自爲故。<span class="yinwen">疏</span>撓，動也。言動手指揮，舉目顧眄，則四方款附，萬國來朝。聖治功能，其義如是。有本作頤字者，言用頤指揮，四方皆服。此中凡有三人：一聖，二德，三神。以上聖治，以下次列德神二人。<span class="yinwen">釋文</span><span class="normal">手撓</span>而小反，又而了反。司馬云：動也。一云：謂指麾四方也。<span class="normal">顧指</span>如字。向云：顧指者，言指麾顧<span class="shanchu" data-rel="眄"></span><span class="buzi" data-rel="">盼</span><span class="jiaozhusup">【校：盼字依釋文原本改。】</span>而治也。或音頤。本亦作頤，以之反，謂舉頤指揮也。◎慶藩案：手撓顧指，二義對文。注指麾承手撓言，顧盼承顧指言，故疏以動手舉目分釋四字。如向云顧指者言指麾顧盼，失其義矣。顧指，目顧其人而指使之。左思吴都賦搴旗若顧指，劉逵注：謂顧指如意。此言顧指，與<span class="titles">漢書</span>貢禹傳目指氣使同義。（師古注曰：動目以指物，出氣以使人。）</span></p>
<p class="em2 strong" id="online_toc_41">「願聞德人。」<span class="jiazhu"><span class="yinwen">疏</span>前之聖治，已蒙敷釋；德人之義，深所願聞。</span></p>
<p class="em2 strong" id="online_toc_42">曰：「德人者，居无思，行无慮，<span class="jiazhu"><span class="yinwen">注</span>率自然耳。<span class="yinwen">疏</span>妙契道境，得無所得，故曰德人。德人凝神端拱，寂爾無思，假令應物行化，曾無謀慮。</span>不藏是非美惡。<span class="jiazhu"><span class="yinwen">注</span>無是非於胸中而任之天下。<span class="yinwen">疏</span>懷道抱德，物我俱忘，豈容藴蓄是非，包藏善惡邪！<span class="yinwen">釋文</span><span class="normal">美惡</span>烏路反。</span>四海之內共利之之謂悦，共給之之爲安；<span class="jiazhu"><span class="yinwen">注</span>無自私之懷也。<span class="yinwen">疏</span>夫德人惠澤弘博，徧覃羣品，故貨財將四海共同，資給與萬民無别，是<span class="buzi" data-rel="">以</span>普天慶悦，率土安寧。◎慶藩案：謂悦與爲安對文。謂，猶爲也。古謂爲字同義互用。</span>怊乎若嬰兒之失其母也，儻乎若行而失其道也。<span class="jiazhu"><span class="yinwen">疏</span>夫嬰兒失母，心怊悵而無所依；行李迷途，神儻莽而無所據。用斯二事，以況德人也。<span class="yinwen">釋文</span><span class="normal">怊乎</span>音超。字林云：悵也。徐尺遥反，郭音條。<span class="normal">儻乎</span>敕黨反。司馬本作㒉。</span>財用有餘而不知其所自來，飲食取足而不知其所從，此謂德人之容。」<span class="jiazhu"><span class="yinwen">注</span>德者，神人<span class="buzi" data-rel="">之</span><span class="jiaozhusup">【校：《南華真經注疏》從校記引道藏褚伯秀本、焦竑本補「之」字，成疏亦有「之」字。】</span>跡也，故曰容。<span class="yinwen">疏</span>寡欲止分，故財用有餘；不貪滋味，故飲食取足；性命無求，故不知所從來也。都<span class="jiaozhusup">【校：「都」，《南華真經注疏》從道藏成疏本、輯要本作「總」。】</span>結前義，故云德人之容。<span class="yinwen">釋文</span><span class="normal">德人之容</span>羊凶反。或云：依注當作客。</span></p>
<p class="em2 strong" id="online_toc_43">「願聞神人。」<span class="jiazhu"><span class="yinwen">注</span>願聞所以跡也。<span class="yinwen">疏</span>德者，神人之跡耳，願聞所以跡也。</span></p>
<p class="em2 strong" id="online_toc_44">曰：「上神乘光，與形滅亡，<span class="jiazhu"><span class="yinwen">注</span>乘光者乃無光。<span class="yinwen">疏</span>乘，用也。光，智也。上品神人，用智照物，雖復光如日月，即照而亡，隳體黜聰，心形俱遣，是故與形滅亡者也。</span>此謂照曠。<span class="jiazhu"><span class="yinwen">注</span>無我而任物，空虛無所懷者，非闇塞也。<span class="yinwen">疏</span>智周萬物，明逾三景，無幽不燭，豈非曠遠！</span>致命盡情，天地樂而萬事銷亡，<span class="jiazhu"><span class="yinwen">注</span>情盡命至，天地樂矣。事不妨樂，斯無事矣。<span class="yinwen">疏</span>窮性命之致，盡生化之情，故寄天地之間而未嘗不逍遥快樂。既達物我虛幻，是以萬事銷亡。<span class="yinwen">釋文</span><span class="normal">天地樂</span>音洛。注同。<span class="normal">銷亡</span>徐音消。</span>萬物復情，此之謂混冥。」<span class="jiazhu"><span class="yinwen">注</span>情復而混冥無跡也。<span class="yinwen">疏</span>夫忘照而照，照與三景高明；忘生而生，生將二儀並樂。故能視萬物之還原，覩四生之復命，是以混沌無分而冥同一道也。<span class="yinwen">釋文</span><span class="normal">混冥</span>胡本反。</span></p>
<p class="em2 strong" id="online_toc_45">門无鬼與赤張滿稽觀於武王之師。<span class="jiazhu"><span class="yinwen">疏</span>門與赤張，姓也。无鬼，滿稽，名也。二千五百人爲師，師，眾也。武王伐紂，兵渡孟津，時則二人共觀。<span class="yinwen">釋文</span><span class="normal">門无鬼</span>司馬本作無畏，云：門，姓；無畏，字也。<span class="normal">赤張滿</span>本或作蒲。<span class="normal">稽</span>古兮反。李云：門，赤張，氏也。无鬼，滿稽，名也。</span>赤張滿稽曰：「不及有虞氏乎！故離此患也。」<span class="jiazhu"><span class="yinwen">疏</span>離，遭也。虞舜以揖讓御時，武王以干戈濟世。而揖讓干戈，優劣懸隔。以斯商度，至有不及之言。而兵者不祥之器，故遭殘殺之禍也。</span></p>
<p class="em2 strong" id="online_toc_46">門无鬼曰：「天下均治而有虞氏治之邪？其亂而後治之與？」<span class="jiazhu"><span class="yinwen">注</span>言二聖俱以亂故治之，則揖讓之與用師，直是時異耳，未有勝負於其間也。<span class="yinwen">疏</span>均，平也。若天下太平，物皆得理，則何勞虞舜作法治之！良由堯年將減，其德日衰，故讓重華，令其緝理也。<span class="yinwen">釋文</span><span class="normal">均治</span>直吏反。下及注均治並同。<span class="normal">之與</span>音餘。本又作邪。<span class="normal">復何</span>扶又反。下章注同。</span></p>
<p class="em2 strong" id="online_toc_47">赤張滿稽曰：「天下均治之爲願，而何計以有虞氏爲！<span class="jiazhu"><span class="yinwen">注</span>均治則願各足矣，復何爲計有虞氏之德而推以爲君哉！許无鬼之言是也。<span class="yinwen">疏</span>宇內清夷，志願各足，則何須計有虞氏之德而推之爲君！此領悟无鬼之言，許其有理也。</span>有虞氏之藥瘍也，<span class="jiazhu"><span class="yinwen">注</span>天下皆患創亂，故求虞氏之藥。<span class="yinwen">疏</span>瘍，頭瘡也。夫身上患創，故求醫療，亦猶世逢紛擾，須聖人治之。是以不病則無醫，不亂則無聖。<span class="yinwen">釋文</span><span class="normal">瘍</span>音羊。李云：頭創也。言創以喻亂，求虞氏藥治之。司馬云：疕瘍也。◎王引之曰：藥，古讀曜，（說見唐韻正。）聲與療相近。方言：愮，療治也。江湘郊會謂醫治之曰愮，或曰療。注：愮，音曜。與藥古字通。故申鑒俗嫌篇云：藥者，療也。襄三十一年左傳不如吾聞而藥之也。家語正論篇同，王肅注：藥，療也。詩大雅板篇，不可救藥，韓詩外傳藥作療。藥療字，古同義通用。<span class="normal">患創</span>初良反。</span>秃而施髢，病而求醫。<span class="jiazhu"><span class="yinwen">疏</span>鬢髮如雲，不勞施髢；幸無疾恙，豈假醫人！是知天下清平，無煩大聖。此之二句，總結前旨也。<span class="yinwen">釋文</span><span class="normal">秃</span>吐木反。<span class="normal">髢</span>大細反。司馬云：髲也。又吐帝反。郭<span class="jiaozhusup">【校：郭下疑脱作髦二字。】</span>音毛。李云：髦，髮也。</span>孝子操藥以脩慈父，其色燋然，聖人羞之<span class="jiaozhusup">【校：闕誤引張君房本羞之作所羞也。】</span>。<span class="jiazhu"><span class="yinwen">注</span>明治天下者，非以爲榮。<span class="yinwen">疏</span>操，執也。脩，理也。燋然，憔悴貌。夫孝子之治慈父，既不伐其功績；聖人之救禍亂，豈務矜以榮顯！事不得已，是故羞之。<span class="yinwen">釋文</span><span class="normal">操藥</span>七刀反。<span class="normal">燋然</span>將遥反，又音樵。</span></p>
<p class="em2 strong" id="online_toc_48">至德之世，不尚賢，<span class="jiazhu"><span class="yinwen">注</span>賢當其位，非尚之也。<span class="yinwen">疏</span>夫不肖與賢，各當其分，非尚之以别賢。</span>不使能；<span class="jiazhu"><span class="yinwen">注</span>能者自爲，非使之也。<span class="yinwen">疏</span>巧拙習性，不相夸企，非尚而使之。</span>上如標枝，<span class="jiazhu"><span class="yinwen">注</span>出物上而不自高也。<span class="yinwen">疏</span>君居民上，恬淡虛忘，猶如高樹之枝，無心榮貴也。<span class="yinwen">釋文</span><span class="normal">如標</span>方小反，徐方遥反，又方妙反。言樹杪之枝無心在上也。<span class="normal">校</span>胡孝反，李音較。一本作枝。◎盧文弨曰：今本校作枝。</span>民如野鹿；<span class="jiazhu"><span class="yinwen">注</span>放<span class="buzi" data-rel="">之</span><span class="jiaozhusup">【校：《南華真經注疏》從校記引道藏褚伯秀本、焦竑本補「之」字。據之補。】</span>而自得也。<span class="yinwen">疏</span>上既無爲，下亦淳樸，譬彼野鹿，絶君<span class="shanchu" data-rel="王"></span><span class="buzi" data-rel="">臣</span><span class="jiaozhusup">【校：「王」，《南華真經注疏》從輯要本作「臣」。據之改。】</span>之禮也。</span>端正而不知以爲義，相愛而不知以爲仁，<span class="jiazhu"><span class="yinwen">疏</span>端直其心，不爲邪惡，豈識裁非之義！率乎天理，更相親附，寧知偏愛之仁者也！</span>實而不知以爲忠，當而不知以爲信，<span class="jiazhu"><span class="yinwen">注</span>率性自然，非由知也。<span class="yinwen">疏</span>率性成實，不知此實爲忠；任真當理，豈將此當爲信！</span>蠢動而相使，不以爲賜。<span class="jiazhu"><span class="yinwen">注</span>用其自動，故動而不謝。<span class="yinwen">疏</span>賜，蒙賴也。蠢動之物，即是精爽之類，更相驅使，理固自然。譬彼股肱，方茲耳目，既無心於爲造，豈有情於蒙賴！無爲理物，其義亦然。<span class="yinwen">釋文</span><span class="normal">蠢</span>郭處允反，動也。</span>是故行而<span class="shanchu" data-rel="爲"></span><span class="buzi" data-rel="">無</span><span class="jiaozhusup">【校：無字依宋本及各本改。】</span>迹，<span class="jiazhu"><span class="yinwen">注</span><span class="shanchu" data-rel="王"></span><span class="buzi" data-rel="">主</span><span class="jiaozhusup">【校：主字依道藏本改。】</span>能任其自行，故無跡也。<span class="yinwen">疏</span>君民淳樸，上下和平，率性而動，故無跡之可記。</span>事而無傳。」<span class="jiazhu"><span class="yinwen">注</span>各止其分，故不傳敎於彼也。<span class="yinwen">疏</span>方之首足，各有職司，止其分內，不相傳習。跡既昧矣，事亦滅焉。<span class="yinwen">釋文</span><span class="normal">無傳</span>丈專反。</span></p>
<p class="em2 strong" id="online_toc_49">孝子不諛其親，忠臣不諂其君，臣子之盛也。<span class="jiazhu"><span class="yinwen">疏</span>善事父母爲孝。諛，僞也。諂，欺也。不以正求人謂之諂。爲臣爲子，事父事君，不諂不諛，盡忠盡孝，此乃臣子之盛德也。<span class="yinwen">釋文</span><span class="normal">不諛</span>羊朱反，郭貽附反。<span class="normal">不諂</span>敕檢反。</span>親之所言而然，所行而善，則世俗謂之不肖子；君之所言而然，所行而善，則世俗謂之不肖臣。而未知此其必然邪？<span class="jiazhu"><span class="yinwen">注</span>此直違俗而從君親，故俗謂<span class="buzi" data-rel="">其</span><span class="jiaozhusup">【校：《南華真經注疏》從校記引道藏褚伯秀本、焦竑本補「其」字。據之補。】</span>不肖耳，未知至當正在何許。<span class="yinwen">疏</span>不肖，猶不似也。君父言行，不擇善惡，直致隨時，曾無諫爭之心，故世俗之中，實爲不肖，未知正理的在何許也。<span class="yinwen">釋文</span><span class="normal">不肖</span>音笑。</span>世俗之所謂然而然之，所謂善而善之，則不謂之道<span class="jiaozhusup">【校：趙諫議本道作導，下同。】</span>諛之人也。然則俗故嚴於親而尊於君邪？<span class="jiazhu"><span class="yinwen">注</span>言俗不爲尊嚴於君親而從俗，俗不謂之諂，明尊嚴不足以服物，則服物者更在於從俗也。是以聖人未嘗獨異於世，必與時消息，故在皇爲皇，在王爲王，豈有背俗而用我哉！<span class="yinwen">疏</span>嚴，敬也。此明違從不定也。世俗然善，則諫爭是也。夫違俗從親，謂之道諛，而違親從俗，豈非諂佞耶！且有逆有順，故見是見非，而違順既空，未知正在何處，又違親從俗，豈謂尊嚴<span class="buzi" data-rel="">於</span><span class="jiaozhusup">【校：《南華真經注疏》從輯要本補「於」字。東里山人按：正文「尊於君」，郭注「言俗不爲尊嚴於君親」，則有「於」字是，據之補。】</span>君父！<span class="yinwen">釋文</span><span class="normal">之道</span>音導。下同。◎慶藩案：道人即諂人也。漁父篇曰，希意道言謂之諂，道與諂同義。<span class="titles">荀子</span><span class="titles">不苟篇</span>非諂諛也，賈子先醒篇君好諂諛而惡至言，韓詩外傳並作道諛。諂與道，聲之轉。<span class="normal">豈有背</span>音佩。</span>謂己道人，則勃然作色；謂己諛人，則怫然作色。<span class="jiazhu"><span class="yinwen">注</span>世俗遂以多同爲正，故謂之道諛，則作色不受。<span class="yinwen">釋文</span><span class="normal">則勃</span>步忽反。<span class="normal">謂己諛人</span>本又作眾人。下同。司馬云：眾人，凡人也。<span class="normal">則怫</span>符弗反，郭敷謂反。</span>而終身道人也，終身諛人也，<span class="jiazhu"><span class="yinwen">注</span>亦不問道理，期於相善耳。<span class="yinwen">疏</span>勃，怫，皆嗔貌也。道，達也，謂其諂佞以媚君親也。言世俗之人，謂己諂佞，即作色而怒，不受其名，而終身道諛，舉世皆爾。</span>合譬飾辭聚眾也，是終始本末不相<span class="jiaozhusup">【校：闕誤引張君房本相下有罪字。】</span>坐。<span class="jiazhu"><span class="yinwen">注</span>夫合譬飾辭，應受道諛之罪，而世復以此得人以此聚眾亦爲從俗者，恆不見罪坐也。<span class="yinwen">疏</span>夫<span class="jiaozhusup">【校：《南華真經注疏》從輯要本「夫」字後補「能」字。】</span>合於譬喻，飾於浮詞，人皆競趨，故以聚眾，能保其終始，合其本末；眾既從之，故不相罪坐也。譬，本有作璧字者，言合珪璧也。<span class="yinwen">釋文</span><span class="normal">相坐</span>才卧反。注同。</span>垂衣裳，設采色，動容貌，以媚一世，而不自謂道諛，與夫人之爲徒，通是非，而不自謂眾人，愚之至也。<span class="jiazhu"><span class="yinwen">注</span>世皆至愚，乃更不可不從。<span class="yinwen">疏</span>黃帝垂衣裳而天下治，上衣下裳，以象天地，紅紫之色，間而爲彩，用此華飾，改動容貌，以媚一世，浮僞之人，不謂道諛，翻且從君諂佞。此乃與夫流俗之人而<span class="buzi" data-rel="">爲</span><span class="jiaozhusup">【校：《南華真經注疏》從輯要本補「爲」字。據之補。】</span>徒黨，更相彼此，通用是非，自謂殊於眾人，可謂愚癡之至。<span class="yinwen">釋文</span><span class="normal">與夫</span>音符。</span>知其愚者，非大愚也；知其惑者，非大惑也。大惑者，終身不解；大愚者，終身不靈。<span class="jiazhu"><span class="yinwen">注</span>夫聖人道同而帝王殊跡者，誠世俗之惑不可解，故隨而任之。<span class="yinwen">疏</span>解，悟也。靈，知也。知其愚惑者，聖人也。隨而任之，故<span class="shanchu" data-rel="愚"></span>非<span class="buzi" data-rel="">愚</span>惑也。大愚惑者，凡俗也，心識闇鄙，觸境生迷，所以竟世終身不覺悟也。<span class="yinwen">釋文</span><span class="normal">不解</span>音蟹，又佳買反。<span class="normal">不靈</span>本又作無靈。司馬云：靈，曉也。</span>三人行而一人惑，所適者猶可致也，惑者少也；二人惑則勞而不至，惑者勝也。而今也以天下惑，予雖有祈嚮，不可得也。不亦悲乎！<span class="jiazhu"><span class="yinwen">注</span>天下都惑，雖我有求嚮至道之情而終不可得。故堯舜湯武，隨時而已。<span class="yinwen">疏</span>適，往也。致，至也。惑，迷也。祈，求也。夫三人同行，一人迷路，所往之方，猶自可至，惑少解多故也；二人迷則神勞而不至，迷勝悟劣故也。今宇內皆惑，莊子雖求向至道之情，無由能致，故可悲傷也。<span class="yinwen">釋文</span><span class="normal">祈嚮</span>許亮反。司馬云：祈，求也。◎俞樾曰：祈字無義。司馬云，祈，求也。則但云予雖祈嚮足矣。郭注云，雖我有求嚮至道之情，則又增出情字，殆皆非也。祈疑所字之誤，言天下皆惑，予雖有所嚮往，不可得也。祈所字形相似，故誤耳。下同。</span></p>
<p class="em2 strong" id="online_toc_50">大聲不入於里耳，<span class="jiazhu"><span class="yinwen">注</span>非委巷之所尚也。<span class="yinwen">釋文</span><span class="normal">大聲</span>司馬云：謂咸池六英之樂也。</span>折楊皇荂，則嗑然而笑。<span class="jiazhu"><span class="yinwen">注</span>俗人得嘖曲，則同聲動笑也。<span class="yinwen">疏</span>大聲，謂咸池大韶之樂也，非下里委巷之所聞。折楊皇華，葢古之俗中小曲也，玩狎鄙野，故嗑然動容，同聲大笑也。昔魏文侯聽於古樂，怳焉<span class="jiaozhusup">【校：「焉」，《南華真經注疏》從道藏成疏本、輯要本作「然」。】</span>而睡，聞鄭衞新聲，欣然而喜，即其事也。<span class="yinwen">釋文</span><span class="normal">折楊</span>之列反。<span class="normal">皇荂</span>況于反，又撫于反。本又作華，音花。司馬本作里華。<span class="normal">嗑然</span>許甲反。李云：折楊皇華，皆古歌曲也。嗑，笑聲也。本又作嗌，烏邈反。司馬本作榼。<span class="normal">嘖曲</span>仕責反。本又作嗑。</span>是故高言不止於眾人之心，<span class="jiazhu"><span class="yinwen">注</span>不以存懷。<span class="yinwen">疏</span>至妙之談，超出俗表，故謂之高言。適可藴羣聖之靈府，豈容止於眾人之智乎！大聲不入於里耳，高言固不止於眾心。</span>至言不出，俗言勝也。<span class="jiazhu"><span class="yinwen">注</span>此天下所以未曾用聖而常自用也。<span class="yinwen">疏</span>出，顯也。至道之言，淡而無味，不入委巷之耳，豈止眾人之心！而流俗之言，飾詞浮僞，猶如折楊之曲，喜聽者多。俗說既其當塗，至言於乎隱蔽，故齊物云，言隱於榮華。</span>以二缶鍾惑，而所適不得矣。<span class="jiazhu"><span class="yinwen">注</span>各自信據，故不知所之。<span class="yinwen">疏</span>踵，足也。夫迷方之士，指北爲南，而二惑既生，垂腳不行，一人亦無由獨進，欲達前所，其可得乎！此復釋前惑者也。<span class="yinwen">釋文</span><span class="normal">以二缶鍾</span>缶應作垂，鍾應作踵，言垂腳空中，必不得有之適也。司馬本作二垂鍾，云：鍾，注意也。<span class="normal">所適</span>司馬云：至也。◎家世父曰：釋文缶應作垂，鍾應作踵，言垂腳空中，必不得有所適也。司馬本作二垂鍾。今案說文：缶，瓦器也，所以盛酒漿。鍾，酒器也。小<span class="titles">爾雅</span>：釜二有半謂之藪，藪二有半謂之缶，缶二謂之鍾。缶鍾皆量器也，缶受四斛，鍾受八斛。以二缶鍾惑，謂不辨缶鍾二者所受多寡也，持以爲量，茫乎無所適從矣。上文一人惑，二人惑，據人言之；此以二缶鍾惑，據事言之。盡人皆惑，而誰與明之！操量器而惑，不足與定數。舉天下之大而皆惑也，誰與舉而指之！自分兩義。◎俞樾曰：二缶鍾之文，未知何義。釋文云，缶應作垂，鍾應作踵，言垂腳空中，必不得有之適也。此於莊子之意不合。所適，謂所之也。郭注曰，各自信據，故不知所之，是也。如陸氏說，則以適爲適意之適，當云不得其適，不當云所適不得也。今案鍾當作踵，而二則一字之誤，缶則企字之誤。企下從止，缶字俗作𦈢，其下亦從止，兩形相似，因致誤耳。<span class="titles">文選</span>歎逝賦注引字林曰：企，舉踵也。一切經音義十五引通俗文曰：舉踵曰企。然則企踵猶舉踵也。人一企踵，不過步武之間耳，然以一企踵惑，則已不得其所適矣。故下云，而今也以天下惑，予雖有所嚮，其庸可得邪！以天下惑，極言其地之大；以一企踵惑，極言其地之小也。上文二人惑則勞而不至，惑者勝也。而今也以天下惑，予雖有所嚮，不可得也。以天下對二人言，則以人之多寡言；此以天下對一企踵言，則以地之廣狹言。一企踵誤爲二缶鍾，則不得其義矣。</span>而今也以天下惑，予雖有祈嚮，其庸可得邪！<span class="jiazhu"><span class="yinwen">疏</span>夫二人垂踵，所適尚難，況天下皆迷，如何得正！故雖有求向之心，其用固不可得。此釋前不亦悲乎，傷歎既深，所以鄭重。</span>知其不可得也而强之，又一惑也，故莫若釋之而不推。<span class="jiazhu"><span class="yinwen">注</span>即而同之。<span class="yinwen">疏</span>釋，放也。迷惑既深，造次難解，而强欲正者，又是一愚，莫若放而不推，則物我安矣。<span class="yinwen">釋文</span><span class="normal">而强</span>其丈反。下注同。</span>不推，誰其比憂！<span class="jiazhu"><span class="yinwen">注</span>趣<span class="shanchu" data-rel="令"></span><span class="buzi" data-rel="">舍</span><span class="jiaozhusup">【校：舍字依趙諫議本改。】</span>得當時之適，不强推之令解也，則相與無憂於一世矣。<span class="yinwen">疏</span>比，與也。若任物解惑，棄而不推，則彼此逍遥，憂患誰與也！<span class="yinwen">釋文</span><span class="normal">比憂</span>毗志反。司馬本作鼻，云：始也。<span class="normal">趣令</span>力呈反，下同。<span class="normal">令解</span>音蟹。</span>厲之人夜半生其子，遽取火而視之，汲汲然唯恐其似己也。<span class="jiazhu"><span class="yinwen">注</span>厲，惡人也。言天下皆不願爲惡，及其爲惡，或迫於苛役，或迷而失性耳。然迷者自思復，而厲者自思善，故我無爲而天下自化。<span class="yinwen">疏</span>厲，醜病人。遽，速也。汲汲，匆迫貌。言醜人半夜生子，速取火而看之，情意匆忙，恐其似己。而厲醜惡之甚，尚希改醜以從妍，欲明愚惑之徒，豈不厭迷以思悟耶！釋之不推，自無憂患。<span class="yinwen">釋文</span><span class="normal">厲</span>音賴，又如字。◎家世父曰：厲之人夜半生其子，别出一義以收足上意。以己同俗，亦喜俗之同乎己，不知其非也。厲者生子，而懼其似己，於此顧不求同焉，惟自知其厲也。然則其同於俗也，與其强己以同於厲無以異也，而懵然不辨其非，亦唯其不知焉而已。<span class="normal">遽</span>巨據反。本或作蘧，音同。<span class="normal">汲汲</span>音急。<span class="normal">苛役</span>音河。</span></p>
<p class="em2 strong" id="online_toc_51">百年之木，破爲犧尊，青黃而文之，其斷在溝中。比犧尊於溝中之斷，則美惡有間矣，其於失性一也。<span class="jiazhu"><span class="yinwen">疏</span>犧，刻作犧牛之形，以爲祭器，名曰犧尊也。間，别。既削刻爲牛，又加青黃文飾，其一斷棄之溝瀆，不被收用。若將此兩斷相比，則美惡有殊，其於失喪木性一也。此且起譬也。<span class="yinwen">釋文</span><span class="normal">犧</span>音羲，又素河反。◎慶藩案：毛傳曰：犧尊有沙飾<span class="shanchu" data-rel="者"></span><span class="buzi" data-rel="">也</span><span class="jiaozhusup">【校：也字依毛傳原文改。】</span>。（見詩閟宮篇。）鄭司農曰：犧尊飾以翡翠。（見周官司尊彝注。）後鄭曰：犧讀如沙，（見禮明堂位正義。）刻畫鳳凰之象於尊，其羽形婆娑然。王念孫引高注淮南俶真篇曰：犧尊，猶疏鏤之尊。然則犧尊者，刻而畫<span class="shanchu" data-rel="畫"></span><span class="buzi" data-rel="">之</span><span class="jiaozhusup">【校：之字依經義述聞改。】</span>爲眾物之形，在六尊之中，最爲華美。故古人言文飾之盛者，猶舉犧尊。今案或曰有沙飾者，或曰飾以翡翠，或曰刻畫鳳凰之象於尊，或曰疏鏤之尊，說雖不同，其於雕鏤之義則一。至阮諶禮圖云：犧尊飾以牛，於尊腹之上畫爲牛之形，則因犧從牛，望文生義矣。<span class="normal">其斷</span>徒亂反。下同。本或作故。</span>跖與曾史，行義有間矣，然其失性均也。<span class="jiazhu"><span class="yinwen">疏</span>此合譬也。桀跖之縱凶殘，曾史之行仁義，雖復善惡之跡有别，而喪真之處實同。</span>且夫失性有五<span class="jiazhu"><span class="yinwen">疏</span>迷情失性，抑乃多端，要且而言，其數有五。</span>：一曰五色亂目，使目不明；<span class="jiazhu"><span class="yinwen">疏</span>五色者，青黃赤白黑也，流俗躭貪，以此亂目，不能見理，故曰不明也。</span>二曰五聲亂耳，使耳不聰；<span class="jiazhu"><span class="yinwen">疏</span>五聲，謂宮商角徵羽也。淫滯俗聲，不能聞道，故曰不聰。</span>三曰五臭薰鼻，困惾中顙；<span class="jiazhu"><span class="yinwen">疏</span>五臭，謂羶薰香鯷腐。惾，塞也，謂<span class="shanchu" data-rel="刻賊"></span><span class="buzi" data-rel="">壅塞</span><span class="jiaozhusup">【校：「刻賊」，《南華真經注疏》從輯要本作「壅塞」。據之改。】</span>不通也。言鼻躭五臭，故壅塞不通而中傷顙額也。外書呼香爲臭也。故易云其臭如蘭；道經謂五香，故西升經云香味是冤也。<span class="yinwen">釋文</span><span class="normal">困</span>如字。本或作悃，音同。<span class="normal">惾</span>子公反。郭音俊，又素奉反。李云：困惾，猶刻賊不通也。<span class="normal">中</span>丁仲反。<span class="normal">顙</span>桑蕩反。</span>四曰五味濁口，使口厲爽；<span class="jiazhu"><span class="yinwen">疏</span>五味，謂酸辛甘苦鹹也。厲，病；爽，失也。令人著五味，穢濁口根，遂使鹹苦成痾，舌失其味，故言厲爽也。<span class="yinwen">釋文</span><span class="normal">濁口</span>本又作噣，音同。◎慶藩案：大雅思齊箋曰：厲，病也。逸周書諡法篇曰：爽，傷也。（<span class="titles">廣雅</span>同。）使口厲爽，病傷滋味也。（見淮南精神篇。高誘注作爽傷，文子九守篇作使口生創，皆後人妄改。）</span>五曰趣舍滑心，使性飛揚。<span class="jiazhu"><span class="yinwen">疏</span>趣，取也。滑，亂也。順心則取，違情則舍，撓亂其心，使自然之性馳競不息，輕浮躁動，故曰飛揚也。<span class="yinwen">釋文</span><span class="normal">滑心</span>李音骨。本亦作噣。</span>此五者，皆生之害也。<span class="jiazhu"><span class="yinwen">疏</span>總結前之五事，皆是伐命之刀，害生之斧，是生民之巨害也。</span>而楊墨乃始離跂自以爲得，非吾所謂得也。<span class="jiazhu"><span class="yinwen">疏</span>離跂，用力貌也。言楊朱墨翟，各擅己能，失性害生，以此爲得，既乖自然之理，故非莊生之所得也。<span class="yinwen">釋文</span><span class="normal">離</span>力智<span class="shanchu" data-rel="也"></span><span class="buzi" data-rel="">反</span><span class="jiaozhusup">【校：依世德堂本及釋文原本改。】</span>。<span class="normal">跂</span>丘豉反。</span>夫得者困，可以爲得乎？則鳩鴞之在於籠也，亦可以爲得矣。<span class="jiazhu"><span class="yinwen">疏</span>夫仁義禮法約束其心者，非真性者也。既僞其性，則遭困苦。若以此困而爲得者，則何異乎鳩鴞之鳥在樊<span class="shanchu" data-rel="寵"></span><span class="buzi" data-rel="">籠</span><span class="jiaozhusup">【校：「寵」，《南華真經注疏》作「籠」。按正文亦作「籠」，據之改。】</span>之中，偁其自得者也！</span>且夫趣舍聲色以柴其內，皮弁鷸冠搢笏紳修以約其外，<span class="jiazhu"><span class="yinwen">疏</span>皮弁者，以皮爲冠也。鷸者，鳥名也，似鶩，紺色，出鬱林；取其翠羽飾冠，故謂之鷸冠。此鳥，知天文者爲之冠也。搢，插也。笏，猶珪，謂插笏也。紳，大帶也。脩，長裙也。此皆以飾朝服也。夫浮僞之徒，以取舍爲業，故聲色諸塵柴塞其內府，衣冠搢笏<span class="jiaozhusup">【校：「搢笏」，《南華眞經注疏》作「插笏」。】</span>約束其外形，背無爲之道，乖自然之性，以此爲得，何異鳩鴞也！<span class="yinwen">釋文</span><span class="normal">鷸</span>尹必反，徐音述。本又作鶐，音同，鳥名也。一名翠，似燕，紺色，出鬱林，取其羽毛以飾冠。◎慶藩案：說文：鷸，知天將雨鳥也。案鷸即翠鳥也。禮記：知天文冠鷸。<span class="titles">玉篇</span>、<span class="titles">爾雅</span>、釋文、<span class="titles">漢書</span>五行志，鷸並聿述二音。匡謬正俗曰：案鷸水鳥，天將雨即鳴，古人以其知天時，乃爲象此鳥之形，使掌天文者冠之。鷸，音聿。亦有術音，故禮之衣服圖及蔡邕獨斷謂爲術氏冠，亦<span class="shanchu" data-rel="音"></span><span class="buzi" data-rel="">因</span>鷸音轉爲術耳。此釋文鷸又作鶐。案<span class="titles">漢書</span>輿服志引記曰知天者冠述，<span class="titles">說苑</span>修文篇作冠鉥，葢因鷸有述音，故或作鶐，或作述，或作鉥耳。<span class="normal">笏</span>音忽。<span class="normal">紳</span>音申，帶也。</span>內支盈於柴柵，外重纆繳，睆睆然在纆繳之中而自以爲得，則是罪人交臂歷指而虎豹在於囊檻，亦可以爲得矣。<span class="jiazhu"><span class="yinwen">疏</span>支，塞也。盈，滿也。柵，籠也。纆繳，繩也。睆睆，視貌也。夫以取舍塞滿於內府，故方柴柵；紳搢<span class="jiaozhusup">【校：「紳搢」，《南華真經注疏》作「搢紳」。】</span>約束於外形，取譬繳繩。既外內困弊如斯，而自以爲得者，則何異有罪之人，交臂歷指，以繩反縛也！又類乎虎豹遭陷，困於囊檻之中，憂危困苦，莫斯之甚，自以爲得，何異此乎！<span class="yinwen">釋文</span><span class="normal">柴柵</span>楚格反，郭音策。<span class="normal">外重</span>直龍反。<span class="normal">纆</span>音墨，<span class="normal">繳</span>音灼，郭古弔反。<span class="normal">睆睆</span>環版反，又户鰥反。李云：窮視貌。一云：眠目貌。<span class="normal">交臂歷指</span>司馬云：交臂，反縛也。歷指，猶歷樓貌。<span class="normal">檻</span>户覽反。</span></p>
</div></body></html>