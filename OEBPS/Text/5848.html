<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>田子方第二十一</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="田子方第二十一">田子方第二十一</span></span></h1>
<p><span class="jiazhu"><span class="yinwen">釋文</span>以人名篇。</span></p>
<hr/>
<p class="em2 strong">田子方侍坐於魏文侯，數稱谿工。<span class="jiazhu"><span class="yinwen">疏</span>姓田，名無擇，字子方，魏之賢人也，文侯師也。文侯是畢萬七世孫，武侯之父也。姓谿，名工，亦魏之賢人。<span class="yinwen">釋文</span><span class="normal">田子方</span>李云；魏文侯師也，名無擇。◎慶藩案：釋文引李云，田子方，名無擇。無擇當作無歝。斁擇皆從睪聲，古通用字。詩大雅思齊古之人無斁，鄭箋作無擇。說文：斁，厭也，一曰終也。無厭則有常，故字曰子方。（禮檀弓鄭注云：方，常也。）<span class="normal">數稱</span>雙角反，又所主反。下同。<span class="normal">谿</span>音溪，又音兮。司馬本作雞。<span class="normal">工</span>李云：谿工，賢人也。</span></p>
<p class="em2 strong">文侯曰：「谿工，子之師邪？」</p>
<p class="em2 strong">子方曰：「非也，无擇之里人也；稱道數當，故无擇稱之。」<span class="jiazhu"><span class="yinwen">疏</span>谿工是子方鄉里人也，稱說言道，頻當於理，故無擇稱之，不是師。</span></p>
<p class="em2 strong">文侯曰：「然則子无師邪？」</p>
<p class="em2 strong">子方曰：「有。」</p>
<p class="em2 strong">曰：「子之師誰邪？」</p>
<p class="em2 strong">子方曰：「東郭順子。」</p>
<p class="em2 strong">文侯曰：「然則夫子何故未嘗稱之？」<span class="jiazhu"><span class="yinwen">疏</span>居在郭東，因以爲氏，名順子，子方之師也。既是先生之師，何故不稱說之？</span></p>
<p class="em2 strong">子方曰：「其爲人也真，<span class="jiazhu"><span class="yinwen">注</span>無假也。<span class="yinwen">疏</span>所謂真道人也。</span>人貌而天，<span class="jiazhu"><span class="yinwen">注</span>雖貌與人同，而獨任自然。<span class="yinwen">疏</span>雖復貌同人理，而心契自然也。</span>虛緣而葆真，<span class="jiazhu"><span class="yinwen">注</span>虛而順物，故真不失。<span class="yinwen">疏</span>緣，順也。虛心順物，而恆守真宗，動而常寂。<span class="yinwen">釋文</span><span class="normal">葆真</span>音保。本亦作保。</span>清而容物。<span class="jiazhu"><span class="yinwen">注</span>夫清者患於大絜，今清而容物，與天同也。<span class="yinwen">疏</span>郭注云，清者患於大絜，今清而容物，與天同也。<span class="yinwen">釋文</span><span class="normal">大絜</span>音泰。◎俞樾曰：郭注以人貌而天四字爲句，殆失其讀也。此當以人貌而天虛爲句。人貌天虛，相對成義。緣而保真爲句，與清而容物相對成義。虛者，孔竅也。淮南子氾論篇若循虛而出入，高注曰：虛，孔竅也。訓孔竅，故亦訓心。俶真篇虛室生白，注曰：虛，心也。太玄斷初一曰斷心滅斧，失初一曰刺虛滅刃。滅刃與滅斧同，刺虛與斷心同，故毅初一曰懷威滿虛，猶言滿心也。說詳太玄經。此云人貌而天虛即人貌而天心，言其貌則人，其心則天也。學者不達虛字之義，誤屬下讀，則人貌而天句文義不完。下兩句本相儷者亦參差不齊矣。養生主篇緣督以爲經，釋文引李云：緣，順也。緣而葆真者，順而葆真也。上綴虛字亦爲無義。</span>物无道，正容以悟之，使人之意也消。<span class="jiazhu"><span class="yinwen">注</span>曠然清虛，正己而已，而物邪自消。<span class="yinwen">疏</span>世間無道之物，斜僻之人，東郭自正容儀，令其曉悟，使惑亂之意自然消除也。<span class="yinwen">釋文</span><span class="normal">物邪</span>似嗟反。</span>无擇何足以稱之！」<span class="jiazhu"><span class="yinwen">疏</span>師之盛德，深玄若是，無擇庸鄙，何足稱揚也！</span></p>
<p class="em2 strong">子方出，文侯儻然終日不言，召前立臣而語之曰：「遠矣，全德之君子！<span class="jiazhu"><span class="yinwen">疏</span>儻然，自失之貌。聞談順子之德，儻然靡據，自然<span class="jiaozhusup">【校：輯要本無「然」字，當從。】</span>失所謂，故終日不言。於是召前立侍之臣，與之語話，歎東郭子之道，深遠難知，諒全德之人，可以君子萬物也。<span class="yinwen">釋文</span><span class="normal">儻然</span>敕蕩反。司馬云：失志貌。<span class="normal">而語</span>魚據反。</span>始吾以聖知之言仁義之行爲至矣，吾聞子方之師，吾形解而不欲動，口鉗而不欲言。<span class="jiazhu"><span class="yinwen">注</span>自覺其近。<span class="yinwen">釋文</span><span class="normal">聖知</span>音智。<span class="normal">之行</span>下孟反。<span class="normal">形解</span>户買反。<span class="normal">口鉗</span>其炎反，（餘）〔徐〕<span class="jiaozhusup">【校：徐字依世德堂本改。】</span>其嚴反。</span>吾所學者直土梗耳，<span class="jiazhu"><span class="yinwen">注</span>非真物也。<span class="yinwen">疏</span>我初昔修學，用先王聖智之言，周孔仁義之行，爲窮理至極；今聞說子方之師，其道弘博，遂使吾形解散，不能動止，口舌鉗困，無可言語，自覺所學，土人而已，逢雨則壞，並非真物。土梗者，土人也。<span class="yinwen">釋文</span><span class="normal">直</span>如字。本亦作真，下句同。元嘉本此作真，下句作直。◎盧文弨曰：今本作真。<span class="normal">土梗</span>更猛反。司馬云：土梗，土人也，遭雨則壞。◎慶藩案：<span class="titles">文選</span>劉孝標廣絶交論注引司馬云：梗，土之榛梗也。一切經音義二十引司馬云：土梗，土之木梗，亦木人也；土木相偶，謂以物像人形，皆曰偶耳。與釋文異。</span>夫魏真爲我累耳！」<span class="jiazhu"><span class="yinwen">注</span>知至貴者，以人爵爲累也。<span class="yinwen">疏</span>既聞真道，隳體坐忘，故知爵位壇土，適爲憂累耳。</span></p>
<p class="em2 strong">温伯雪子適齊，舍於魯。魯人有請見之者，温伯雪子曰：「不可。吾聞中國之君子，明乎禮義而陋於知人心，吾不欲見也。」<span class="jiazhu"><span class="yinwen">疏</span>姓温，名伯，字雪子，楚之懷道人也。中國，魯國也。陋，拙也。自楚往齊，途經於魯，止於主人之舍。魯人是孔子門人，聞温伯雪賢人，請欲相見。温伯不許，云：「我聞中國之人，明於禮義聖跡，而拙於知人心，是故不欲見也。」<span class="yinwen">釋文</span><span class="normal">温伯雪子</span>李云：南國賢人也。</span></p>
<p class="em2 strong">至於齊，反舍於魯，是人也又請見。<span class="jiazhu"><span class="yinwen">疏</span>温伯至齊，反還舍魯，是前之人，復欲請見。</span>温伯雪子曰：「往也蘄見我，今也又蘄見我，是必有以振我也。」<span class="jiazhu"><span class="yinwen">疏</span>蘄，求也。振，動也。昔我往齊，求見於我，我今還魯，復來求見，必當别有所以，故欲感動我來。<span class="yinwen">釋文</span><span class="normal">蘄</span>音祈。</span></p>
<p class="em2 strong">出而見客，入而歎。明日見客，又入而歎。其僕曰：「每見之客也，必入而歎，何耶？」<span class="jiazhu"><span class="yinwen">疏</span>前後見客，頻自嗟嘆，温伯僕隸，怪而問之。</span></p>
<p class="em2 strong">曰：「吾固告子矣：『中國之民，明乎禮義而陋乎知人心。』昔之見我者，進退一成規，一成矩，從容一若龍，一若虎，<span class="jiazhu"><span class="yinwen">注</span>槃辟其步，逶蛇其跡。<span class="yinwen">疏</span>擎跪揖讓，前卻方圓，逶迤若龍，槃辟如虎。<span class="yinwen">釋文</span><span class="normal">從容</span>七容反。<span class="normal">槃辟</span>婢亦反。<span class="normal">遺</span>如字。本又作逶，於危反。◎盧文弨曰：今本遺作逶。<span class="normal">蛇</span>以支反。</span>其諫我也似子，其道<span class="jiaozhusup">【校：闕誤引江南古藏本道作導。】</span>我也似父，<span class="jiazhu"><span class="yinwen">注</span>禮義之弊，有斯飾也。<span class="yinwen">釋文</span><span class="normal">其道</span>音導。</span>是以歎也。」<span class="jiazhu"><span class="yinwen">疏</span>匡諫我也，如子之事父；訓導我也，似父之敎子。夫遠近尊卑，自有情義，既非天性，何事殷勤！是知聖跡之弊，遂有斯矯，是以歎之也。</span></p>
<p class="em2 strong">仲尼見之而不言。<span class="jiazhu"><span class="yinwen">注</span>已知其心矣。</span>子路曰：「吾子欲見温伯雪子久矣，見之而不言，何邪？」<span class="jiazhu"><span class="yinwen">疏</span>二人得意，所以忘言。仲由怪之，是故起問。</span></p>
<p class="em2 strong">仲尼曰：「若夫人者，目擊而道存矣，亦不可以容聲矣。」<span class="jiazhu"><span class="yinwen">注</span>目裁往，意已達，無所容其德音也。<span class="yinwen">疏</span>擊，動也。夫體悟之人，忘言得理，目裁運動而玄道存焉，無勞更事辭費，容其聲說也。<span class="yinwen">釋文</span><span class="normal">夫人</span>音符。<span class="normal">目擊而道存矣</span>司馬云：見其目動而神實已著也。擊，動也。郭云：目裁往，意已達。</span></p>
<p class="em2 strong">顔淵問於仲尼曰：「夫子步亦步，夫子趨亦趨，夫子馳亦馳；夫子奔逸絶塵，而回瞠若乎後矣！」</p>
<p class="em2 strong">夫子曰：「回，何謂邪？」</p>
<p class="em2 strong">曰：「夫子步，亦步也；夫子言，亦言也；夫子趨，亦趨也；夫子辯，亦辯也；夫子馳，亦馳也；夫子言道，回亦言道也；及奔逸絶塵而回瞠若乎後者，夫子不言而信，不比而周，无器而民滔乎前，而不知所以然而已矣。」<span class="jiazhu"><span class="yinwen">疏</span>奔逸絶塵，急走也。瞠，直目貌也。滅塵迅速，不可追趁，故直視而在後也。器，爵位也。夫子不言而爲人所信，未曾親比而與物周旋，實無人君之位而民足蹈乎前而眾聚也。不知所然而然，直置而已矣，所謂奔逸絶塵也。<span class="yinwen">釋文</span><span class="normal">奔逸</span>司馬〔本〕又（本）<span class="jiaozhusup">【校：本又及丑字依世德堂本改。】</span>作徹。<span class="normal">瞠</span>敕庚反，又（尹）〔丑〕郎反。字林云：直視貌。一音杜哽反，又敕孟反。◎慶藩案：後<span class="titles">漢書</span>逸民傳注、<span class="titles">文選</span>范蔚宗逸民傳論注，並引司馬云：言不可及也。釋文闕。<span class="normal">不比而周</span>毗志反。<span class="normal">滔乎前</span>吐刀反。謂無人君之器，滔聚其前也。又杜高反。</span></p>
<p class="em2 strong">仲尼曰：「惡！可不察與！夫哀莫大於心死，而人死亦次之。<span class="jiazhu"><span class="yinwen">注</span>夫心以死爲死，乃更哀<span class="jiaozhusup">【校：「哀」原作「速」，據輯要本改。】</span>其死；其死之速，由哀以自喪也。無哀則已，有哀則心死者，乃哀之大也。<span class="yinwen">疏</span>夫不比而周，不言而信，葢由虛心順物，豈徒然哉！何可不忘懷鑒照，夷心審察耶！夫情之累者，莫過心之變易，變易生滅，深可哀傷，而以生死，哀之次也。<span class="yinwen">釋文</span><span class="normal">惡可</span>音烏。<span class="normal">察與</span>音餘。下哀與同。<span class="normal">自喪</span>息浪反。下章同。</span>日出東方而入於西極，萬物莫不比方，<span class="jiazhu"><span class="yinwen">注</span>皆可見也。<span class="yinwen">疏</span>夫夜暗晝明，東出西入，亦（由）〔猶〕人入幽出顯，死去生來。故知人之死生，譬天之晝夜，以斯寓比，亦何惜哉！◎家世父曰：日之出也，乘之以動焉，其入也，人斯息焉，惟其明也。物之待明而動者，莫能外也；待明而動，待氣而生，順之而已矣。不能御氣而爲生，則亦不能强致其明而爲動。昔日之明，（獨）〔猶〕今日之明也，而固不能執今日之明，一一以規合夫昔。執今之明以規合夫昔，是交臂而失之也。彼有彼之步趨，此有此之步趨。肖者，步趨也，所以肖者，非步趨也，兩相忘於步趨之中，而後與道大適。惟能忘也，而後所以不忘者於是乎存。於人之步趨無所待焉，是乘日之明而不知動者也，謂之人死；於人之步趨强致以求（活）〔合〕焉，是忘今日之明而求之昔也，是之謂心死。死者，襲焉而不化，執焉而不移者也。莊子語妙，惟當以神悟之。</span>有目有趾者，待是而後成功，<span class="jiazhu"><span class="yinwen">注</span>目成見功，足成行功也。<span class="yinwen">疏</span>趾，足也。夫人百體，稟自陰陽，目見足行，資乎造化，若不待此，何以成功！故知死生非關人也。</span>是出則存，是入則亡。<span class="jiazhu"><span class="yinwen">注</span>直以不見爲亡耳，竟不亡。<span class="yinwen">疏</span>見日出謂之存，覩日入謂之亡，此葢凡情之浪執，非通聖人之達觀。</span>萬物亦然，有待也而死，有待也而生。<span class="jiazhu"><span class="yinwen">注</span>待隱謂之死，待顯謂之生，竟無死生也。<span class="yinwen">疏</span>夫物之隱顯，皆待造化，隱謂之死，顯謂之生。日出入既無存亡，物隱顯豈有生死耶！</span>吾一受其成形，而不化以待盡，<span class="jiazhu"><span class="yinwen">注</span>夫有不得變而爲無，故一受成形，則化盡無期也。<span class="yinwen">疏</span>夫我之形性，稟之造化，明闇妍醜，崖分已成，一定已後，更無變化，唯常端然待盡，以此終年。妍醜既不自由，生死理亦當任也。</span>效物而動，<span class="jiazhu"><span class="yinwen">注</span>自無心也。<span class="yinwen">疏</span>夫至聖虛凝，感來斯應，物動而動，自無心者也。</span>日夜无隙，<span class="jiazhu"><span class="yinwen">注</span>恆化新也。<span class="yinwen">疏</span>變化日新，泯然而無閒隙。</span>而不知其所終；<span class="jiazhu"><span class="yinwen">注</span>不以死爲死也。<span class="yinwen">疏</span>隨之不見其後。</span>薰然其成形，<span class="jiazhu"><span class="yinwen">注</span>薰然自成，又奚爲哉！<span class="yinwen">疏</span>薰然，自動之貌。薰然稟氣成形，無物使之然也。<span class="yinwen">釋文</span><span class="normal">薰然</span>許云反。</span>知命不能規乎其前，丘以是日徂。<span class="jiazhu"><span class="yinwen">注</span>不係於前，與變俱往，故日徂。<span class="yinwen">疏</span>徂，往也。達於時變，不能預作規模，體於日新，是故與化俱往也。<span class="yinwen">釋文</span><span class="normal">日徂</span>如字。司馬本作疽，云：病也。</span></p>
<p class="em2 strong">吾終身與汝交一臂而失之，可不哀與！<span class="jiazhu"><span class="yinwen">注</span>夫變化不可執而留也。故雖執臂<span class="jiaozhusup">【校：王叔岷云：執臂當作交臂。】</span>相守而不能令停，若哀死者，則此亦可哀也。今人未嘗以此爲哀，奚獨哀死耶！<span class="yinwen">疏</span>孔丘顔子，賢聖二人，共修一身，各如交臂；而變化日新，遷流迅速，牢執固守，不能暫停，把臂之間，欻然已謝，新既行矣，故以失焉。若以失故而悲，此深可哀也。<span class="yinwen">釋文</span><span class="normal">能令</span>力呈反。下章注同。</span>女殆著乎吾所以著也。彼已盡矣，而女求之以爲有，是求馬於唐肆也。<span class="jiazhu"><span class="yinwen">注</span>唐肆，非停馬處也，言求向者之有，不可復得也。人之生，若馬之過肆耳，恆無駐須臾，新故之相續，不舍晝夜也。著，見也，言汝殆見吾所以見者耳。吾所以見者，日新也，故已盡矣，汝安得有之！<span class="yinwen">疏</span>殆，近也。著，見也。唐，道；肆，市也。吾所見者，變故日新者也。顔回孔子，對面清談，向者之言，其則非遠，故言殆著也。彼之故事，於今已滅，汝仍求向時之有，謂在於今者耳，〔所〕謂求馬於唐肆也。唐肆非停馬之處也，向者見馬，市道而行，今時覆尋，馬已過去。亦猶向者之跡已滅於前，求之於今，物已變矣。故知新新不住，運運遷移耳。<span class="yinwen">釋文</span><span class="normal">女</span>音汝。<span class="normal">殆著乎吾所以著也</span>郭著音張慮反。注同。又一音張略反。司馬云：吾所以著者外化也，汝殆庶於此耳。吾一不化者，則非汝所及也。<span class="normal">是求馬於唐肆也</span>郭云：唐肆非停馬處也。李同。又云：唐，亭也。司馬本作廣肆，云：廣庭也，求馬於市肆廣庭，非其所也。<span class="normal">馬處</span>昌慮反。<span class="normal">可復</span>扶又反。<span class="normal">不舍</span>音捨。</span>吾服女也甚忘，<span class="jiazhu"><span class="yinwen">注</span>服者，思存之謂也。甚忘，謂過去之速也。言汝去忽然，思之恆欲不及。<span class="yinwen">疏</span>復<span class="jiaozhusup">【校：劉文典云：復當依正文作服。】</span>者，尋思之謂也。向者之汝，於今已謝，吾復思之，亦竟忘失。</span>女服吾也亦甚忘。<span class="jiazhu"><span class="yinwen">注</span>俱爾耳，不問賢之與聖，未有得停者。<span class="yinwen">疏</span>變化日新，不簡賢聖。豈唯於汝，抑亦在吾。汝之思吾，故事亦滅。</span>雖然，女奚患焉！雖忘乎故<span class="jiaozhusup">【校：唐寫本無故字。】</span>吾，吾有不忘者存。」<span class="jiazhu"><span class="yinwen">注</span>不忘者存，謂繼之以日新也。雖忘故吾而新吾已至，未始非吾，吾何患焉！故能離俗絶塵而與物無不冥也。<span class="yinwen">疏</span>夫變化之道，無時暫停，雖失故吾而新吾尚在，斯有不忘者存也，故未始非吾，汝何患也！<span class="yinwen">釋文</span><span class="normal">離俗</span>力智反。下章文同。</span></p>
<p class="em2 strong">孔子見老耼，老耼新沐，方將被髮而乾，慹然似非人。<span class="jiazhu"><span class="yinwen">注</span>寂泊之至。<span class="yinwen">釋文</span><span class="normal">被髮</span>皮寄反。<span class="normal">而干</span>本或作乾。◎盧文弨曰：今本作乾。<span class="normal">慹</span>乃牒反，又丁立反。司馬云：不動貌。說文云：怖也。<span class="normal">泊</span>步各反。</span>孔子便而待之，<span class="jiazhu"><span class="yinwen">疏</span>既新沐髮，曝之令乾，凝神寂泊，慹然不動，（摇）〔掘〕<span class="jiaozhusup">【校：掘字依正文改。】</span>若槁木，故似非人。孔子見之，不敢往觸，遂便徙所，消息待之。<span class="yinwen">釋文</span><span class="normal">便而待</span>待或作侍。</span>少焉見，曰：「丘也眩與，其信然與？向者先生形體掘若槁木，似遺物離人而立於獨也。」<span class="jiazhu"><span class="yinwen">注</span>無其心身，而後外物去也。<span class="yinwen">疏</span>俄頃之間，入見老子，云：「丘見先生，眼爲眩燿，忘遣形智，信是聖人；既而離異於人，遺棄萬物，亡於不測而冥於獨化也。」<span class="yinwen">釋文</span><span class="normal">見曰</span>賢遍反。<span class="normal">眩</span>玄遍反。<span class="normal">與</span>音餘。下同。<span class="normal">掘若</span>徐音屈。<span class="normal">槁木</span>苦老反。</span></p>
<p class="em2 strong">老耼曰：「吾遊心於物之初。」<span class="jiazhu"><span class="yinwen">注</span>初未有而欻有，故遊於物初<span class="jiaozhusup">【校：《南華眞經注疏》此句爲「初者，未有而欻有。故遊於物之初」。】</span>，然後明有物之不爲而自有也。<span class="yinwen">疏</span>初，本也。夫道通生萬物，故名道爲物之初也。遊心物初，則是凝神妙本，所以形同槁木，心若死灰也。<span class="yinwen">釋文</span><span class="normal">而欻</span>訓弗反。</span></p>
<p class="em2 strong">孔子曰：「何謂邪？」<span class="jiazhu"><span class="yinwen">疏</span>雖聞聖言，未識意謂。</span></p>
<p class="em2 strong">曰：「心困焉而不能知，口辟焉而不能言，<span class="jiazhu"><span class="yinwen">注</span>欲令仲尼必求於言意之表也。<span class="yinwen">疏</span>辟者，口開不合也。夫聖心非不能知，爲其無法可知；口非不能辯，爲其無法可辯。辯之則乖其體，知之則喪其真，是知至道深玄，超言意之表，故困焉辟焉。<span class="yinwen">釋文</span><span class="normal">口辟</span>必亦反。司馬云：辟，卷不開也。又婢亦反，徐敷赤反。</span>嘗爲汝議乎其將。<span class="jiazhu"><span class="yinwen">注</span>試議陰陽以擬向之無形耳，未之敢必。<span class="yinwen">疏</span>夫至理玄妙，非言意能詳。試爲汝議論陰陽，將擬議大道，雖即仿象，未即是真矣。<span class="yinwen">釋文</span><span class="normal">嘗爲</span>于僞反。</span>至陰肅肅，至陽赫赫；肅肅出乎天，赫赫發乎地；<span class="jiazhu"><span class="yinwen">注</span>言其交也。<span class="yinwen">疏</span>肅肅，陰氣寒也；赫赫，陽氣熱也；近陰中之陽，陽中之陰，言其交泰也。</span>兩者交通成和而物生焉，或爲之紀而莫見其形。<span class="jiazhu"><span class="yinwen">注</span>莫見爲紀之形，明其自爾。<span class="yinwen">疏</span>陽氣下降，陰氣上昇，二氣交通，遂成和合，因此和氣而物生焉。雖復四序炎涼，紀綱庶物，而各自化，故莫見綱紀之形。</span>消息滿虛，一晦一明，日改月化，日有所爲，<span class="jiazhu"><span class="yinwen">注</span>未嘗守故。<span class="yinwen">疏</span>陰消陽息，夏滿冬虛，夜晦晝明，日遷月徙，新新不住，故日有所爲也。</span>而莫見其功。<span class="jiazhu"><span class="yinwen">注</span>自爾故無功。<span class="yinwen">疏</span>玄功冥濟，故莫見爲之者也。</span>生有所乎萌，<span class="jiazhu"><span class="yinwen">注</span>萌於未<span class="jiaozhusup">【校：輯要本無「未」字。】</span>聚也。<span class="yinwen">疏</span>萌於無物。</span>死有所乎歸，<span class="jiazhu"><span class="yinwen">注</span>歸於散也。<span class="yinwen">疏</span>歸於未生。</span>始終相反乎无端而莫知乎其所窮。<span class="jiazhu"><span class="yinwen">注</span>所謂迎之不見其首，隨之不見其後。<span class="yinwen">疏</span>死生終始，反覆往來，既無端緒，誰知窮極！故至人體達，任其變也。</span>非是也，且孰爲之宗！」<span class="jiazhu"><span class="yinwen">疏</span>若非是虛通生化之道，誰爲萬物之宗本乎！夫物云云，必資於道也。<span class="yinwen">釋文</span><span class="normal">且孰</span>如字。舊子餘反。</span></p>
<p class="em2 strong">孔子曰：「請問遊是。」<span class="jiazhu"><span class="yinwen">疏</span>請問：「遊心是道，其術如何？必得遊是，復有何功力也？」</span></p>
<p class="em2 strong">老耼曰：「夫得是，至美至樂也，得至美而遊乎至樂，謂之至人。」<span class="jiazhu"><span class="yinwen">注</span>至美無美，至樂無樂故也。<span class="yinwen">疏</span>夫證於玄道，美而歡暢，既得無美之美而遊心無樂之樂者，可謂至極之人也。<span class="yinwen">釋文</span><span class="normal">至樂</span>音洛。下及注同。</span></p>
<p class="em2 strong">孔子曰：「願聞其方。」<span class="jiazhu"><span class="yinwen">疏</span>方，猶道也。請說至美至樂之道。</span></p>
<p class="em2 strong">曰：「草食之獸不疾易藪，水生之蟲不疾易水，行小變而不失其大常也，<span class="jiazhu"><span class="yinwen">注</span>死生亦小變也。<span class="yinwen">疏</span>疾，患也。易，移也。夫食草之獸，不患移易藪澤；水生之蟲，不患改易池沼；但有草有水，則不失大常，從東從西，葢小變耳。亦猶人處於大道之中，隨變任化，未始非我，此則不失大常，生死之變，葢亦小耳。<span class="yinwen">釋文</span><span class="normal">行小</span>下孟反，又如字。</span>喜怒哀樂不入於胷次。<span class="jiazhu"><span class="yinwen">注</span>知其小變而不失大常（故）〔也〕<span class="jiaozhusup">【校：也字依趙諫議本改。】</span>。<span class="yinwen">疏</span>喜順，怒逆，樂生，哀死，夫四者生崖之事也。而死生無變於己，喜怒豈入於懷中也！<span class="yinwen">釋文</span><span class="normal">胷次</span>李云：次，中也。</span>夫天下也者，萬物之所一也。得其所一而同焉，則四支百體將爲塵垢，而死生終始將爲晝夜而莫之能滑，而況得喪禍福之所介乎！<span class="jiazhu"><span class="yinwen">注</span>愈不足患。<span class="yinwen">疏</span>夫天地萬物，其體不二，達斯趣者，故能混同。是以物我皆空，百體將爲塵垢；死生虛幻，終始均乎晝夜。死生不能滑亂，而況得喪禍福生崖之事乎！愈不足以介懷也。<span class="yinwen">釋文</span><span class="normal">能滑</span>古没反。<span class="normal">所介</span>音界。</span>棄隸者若棄泥塗，知身貴於隸也，<span class="jiazhu"><span class="yinwen">注</span>知身之貴於隸，故棄之若遺土耳。苟知死生之變所在皆我，則貴者常在也。</span>貴在於我而不失於變。<span class="jiazhu"><span class="yinwen">注</span>所貴者我也，而我與變俱，故無失也。<span class="yinwen">疏</span>夫舍棄僕隸，事等泥塗，故知貴在於我，不在外物，我將變俱，故無所喪也。</span>且萬化而未始有極也，夫孰足以患心！已爲道者解乎此。」<span class="jiazhu"><span class="yinwen">注</span>所謂縣解。<span class="yinwen">疏</span>夫世物遷流，未嘗有極，而隨變任化，誰復累心！唯當修道達人，方能解此。<span class="yinwen">釋文</span><span class="normal">解乎</span>户買反。注同。</span></p>
<p class="em2 strong">孔子曰：「夫子德配天地，而猶假至言以修心，古之君子，孰能脱焉？」<span class="jiazhu"><span class="yinwen">疏</span>配，合也。脱，免也。老子德合二儀，明齊三景，故應忘言歸理，聖智自然。今乃盛談至言以修心術，然則古之君子，誰能遺於言說而免於修爲者乎？</span></p>
<p class="em2 strong">老耼曰：「不然。夫水之於汋也，无爲而才自然矣。至人之於德也，不修而物不能離焉，若天之自高，地之自厚，日月之自明，夫何脩焉！」<span class="jiazhu"><span class="yinwen">注</span>不脩不爲而自得也。<span class="yinwen">疏</span>汋，水（也）澄湛也。言水之澄湛，其性自然，汲取利潤，非由修學。至人玄德，其義亦然，端拱巖廊而物不能離，澤被羣品，日用不知。若天高地厚，日月照明，夫何修爲？自然而已矣。<span class="yinwen">釋文</span><span class="normal">汋</span>音灼，又上若反。李以略反。李云：取也。◎家世父曰：說（水）〔文〕汋，激水聲也；井一有水，一無水，謂之瀱汋。所引<span class="titles">爾雅</span>釋水文。郭璞注<span class="titles">爾雅</span>，引山海經天井夏有水冬無水，即此類。汋者，水自然涌出，非若泉之有源，而溪澗之交匯以流行也。說文：激，水礙邪疾波也。謂有所礙而邪出疾行，故有聲。水之涌出，亦若激而有聲。無爲而才自然，言無有疏導之者。釋文引李云，汋，取也。誤。</span></p>
<p class="em2 strong">孔子出，以告顔回曰：「丘之於道也，其猶醯雞與！<span class="jiazhu"><span class="yinwen">注</span>醯雞者，甕中之蠛蠓。<span class="yinwen">釋文</span><span class="normal">醯雞</span>許西反，郭云：醯雞，甕中之蠛蠓也。司馬云：若酒上蠛蠓也。◎慶藩案：太平御覽三百九十五引司馬云：醯雞，酒上飛蚋。與釋文小異。<span class="normal">甕中</span>烏弄反。<span class="normal">蠛</span>亡結反。<span class="normal">蠓</span>無孔反。</span>微夫子之發吾覆也，吾不知天地之大全也。」<span class="jiazhu"><span class="yinwen">注</span>比吾<span class="jiaozhusup">【校：據輯要本「吾」下删「全」字。】</span>於老耼，猶甕中之與天地矣。<span class="yinwen">疏</span>醯雞，醋甕中之蠛蠓，每遭物葢甕頭，故不見二儀也。亦猶仲尼遭聖跡蔽覆，不見事理，若無老子爲發覆葢，則終身不知天地之大全，虛通之妙道也。</span></p>
<p class="em2 strong">莊子見魯哀公。哀公曰：「魯多儒士，少爲先生方者。」<span class="jiazhu"><span class="yinwen">疏</span>方，術也。莊子是六國時人，與魏惠王、齊威王同時，去魯哀公一百二十年，如此言見魯哀公者，葢寓言耳。然魯則是周公之後，應是衣冠之國。又孔子生於魯，盛行五德之敎，是以門徒三千，服膺儒服，長裾廣袖，魯地必多，無爲之學，其人鮮矣。<span class="yinwen">釋文</span><span class="normal">莊子見</span>賢遍反，亦如字。<span class="normal">魯哀公</span>司馬云：莊子與魏惠王、齊威王同時，在哀公後百二十年。</span></p>
<p class="em2 strong">莊子曰：「魯少儒。」<span class="jiazhu"><span class="yinwen">疏</span>夫服以象德，不易其人，莊子體知，故譏儒少。</span></p>
<p class="em2 strong">哀公曰：「舉魯國而儒服，何謂少乎？」<span class="jiazhu"><span class="yinwen">疏</span>哀公庸暗，不察其道，直據衣冠，謬稱多儒。</span></p>
<p class="em2 strong">莊子曰：「周聞之，儒者冠圜冠者，知天時；履句屨者，知地形；緩佩玦者，事至而斷。君子有其道者，未必爲其服也；爲其服者，未必知其道也。」<span class="jiazhu"><span class="yinwen">疏</span>句，方也。緩者，五色絛繩，穿玉玦以飾佩也。玦，決也。本亦有作綬字者。夫天員地方，服以象德。故戴圓冠以象天者，則知三象之吉凶；履方屨以法地者，則知九州之水陸；曳綬佩玦者，事到而決斷。是以懷道之人，不必爲服，爲服之者，不必懷道。彼己之子，今古有之，是故莊生寓言辯說也。<span class="yinwen">釋文</span><span class="normal">冠</span>古亂反。<span class="normal">圜冠</span>音圓。<span class="normal">履句</span>音矩，徐其俱反。李云：方也。<span class="normal">屨</span>徐居具反。<span class="normal">緩</span>户管反。司馬本作綬。<span class="normal">佩玦</span>古穴反。◎慶藩案：說文𦅻繛二字互訓，緩者，寬綽之意。晉書緩帶輕裘，緩帶，猶博帶也。緩佩玦，言所佩者玦，而繫之帶間，寬綽有餘也。釋文引司馬本作綬，誤。<span class="normal">而斷</span>丁亂反。</span>公固以爲不然，何不號於國中曰：『无此道而爲此服者，其罪死！』</p>
<p class="em2 strong">於是哀公號之五日，而魯國无敢儒服者，<span class="jiazhu"><span class="yinwen">疏</span>有服無道，罪合極刑，法令既嚴，不敢犯者，號經五日，無復一儒也。<span class="yinwen">釋文</span><span class="normal">號於國</span>號，號令也。</span>獨有一丈夫儒服而立乎公門。公即召而問以國事，千轉萬變而不窮。</p>
<p class="em2 strong">莊子曰：「以魯國而儒者一人耳，可謂多乎？」<span class="jiazhu"><span class="yinwen">注</span>德充於內者，不脩飾於外。<span class="yinwen">疏</span>一人，謂孔子。孔子聖人，觀機吐智，若鏡之照，轉變無窮，舉國一人，未足多也。</span></p>
<p class="em2 strong">百里奚爵禄不入於心，故飯牛而牛肥，使秦穆公忘其賤，與之政也。<span class="jiazhu"><span class="yinwen">疏</span>姓孟，字百里奚，秦之賢人也。本是虞人，虞被（秦）〔晉〕亡，遂入秦國。初未遭用，貧賤飯牛。安於飯牛，身甚肥悦，忘於富貴，故爵禄不入於心。後穆公知其賢，委以國事，都不猜疑，故云忘其賤矣。<span class="yinwen">釋文</span><span class="normal">故飯</span>煩晚反。<span class="normal">忘其賤與之政也</span>謂忘其飯牛之賤也。</span>有虞氏死生不入於心，故足以動人。<span class="jiazhu"><span class="yinwen">注</span>內自得者，外事全也。<span class="yinwen">疏</span>有虞，舜也，姓僞氏，字重華。遭後母之難，頻被躓頓，而不以死生經心，至孝有聞，感動天地，於是堯妻以二女，委以萬乘，故足以動人也。</span></p>
<p class="em2 strong">宋元君將畫圖，眾史皆至，受揖而立；舐筆和墨，在外者半。<span class="jiazhu"><span class="yinwen">疏</span>宋國之君，欲畫國中山川地土圖樣，而畫師並至，受君令命，拜揖而立，調朱和墨，爭競功能。除其受揖，在外者半，言其趨競者多。<span class="yinwen">釋文</span><span class="normal">受揖而立</span>司馬云：受命揖而立也。<span class="normal">舐</span>本或作𦧑<span class="jiaozhusup">【校：釋文原本作{舌宅}。字當作𦧇。說文作舓，云：以舌取食也。從舌，易聲。神旨切。或從也。】</span>，食紙反。</span>有一史後至者，儃儃然不趨，受揖不立，因之舍。公使人視之，則解衣般<span class="jiaozhusup">【校：趙諫議本般作槃。】</span>礡臝。君曰：「可矣，是真畫者也。」<span class="jiazhu"><span class="yinwen">注</span>內足者，神閒而意定。<span class="yinwen">疏</span>儃儃，寬閒之貌也。內既自得，故外不矜持，徐行不趨，受命不立，直入就舍，解衣箕坐，倮露赤身，曾無懼憚。元君見其神彩，可謂真畫者也。<span class="yinwen">釋文</span><span class="normal">儃儃</span>吐袒反，徐音但。李云：舒閒之貌。<span class="normal">般</span>字又作褩。<span class="normal">礡</span>傍各反，徐敷各反。司馬云：般礡，謂箕坐也。<span class="normal">臝</span>本又作羸，同。力果反。司馬云：將畫，故解衣見形。<span class="normal">神閒</span>音閑。</span></p>
<p class="em2 strong">文王觀於臧，見一丈夫釣，而其釣莫釣；<span class="jiazhu"><span class="yinwen">注</span>聊以卒歲。<span class="yinwen">疏</span>臧者，近渭水地名也。丈夫者，寓言於太公也。吕望未遭文王之前，綸釣於臧地，無心施餌，聊自寄此逍遥。<span class="yinwen">釋文</span><span class="normal">文王觀於臧</span>李云：臧，地名也。司馬本作文王微服而觀於臧。<span class="normal">丈夫</span>本或作丈人。</span>非持其釣有釣者也，<span class="jiazhu"><span class="yinwen">注</span>竟無所求。</span>常釣也。<span class="jiazhu"><span class="yinwen">注</span>不以得失經意，其假於<span class="jiaozhusup">【校：「假於」原作「於假」，據輯要本乙。】</span>釣而已。<span class="yinwen">疏</span>非執持其釣，有意羨魚，常遊渭濱，卒歲而已。</span></p>
<p class="em2 strong">文王欲舉而授之政，而恐大臣父兄之弗安也；欲終而釋之，而不忍百姓之无天也。<span class="jiazhu"><span class="yinwen">疏</span>文王既見賢人，欲委之國政，復恐皇親宰輔，猜而忌之；既欲捨而釋之，不忍蒼生失於覆蔭，故言無天也。</span>於是旦而屬之大夫曰：「昔者寡人夢見良人，黑色而𩑞，乘駁馬而偏朱蹄，號曰：『寓而政於臧丈人，庶幾乎民有瘳乎！<span class="jiazhu"><span class="yinwen">疏</span>既欲任賢，故託諸夢想，乃屬語臣佐云：「我昨夜夢見賢良之人，黑色而有鬚髯，乘駁馬而蹄偏赤，號令我云：『寄汝國政於臧丈人，慕賢進隱，則民之荒亂病必瘳差矣。』」駁，亦有作騂字者，隨字讀之也。<span class="yinwen">釋文</span><span class="normal">旦而屬</span>音燭。<span class="normal">之夫夫<span class="jiaozhusup">【校：夫夫，今書作大夫。】</span></span>皆方于反。司馬云：夫夫，大夫也。一云：夫夫，古讀爲大夫。◎慶藩案：昔者，夜者也。古謂夜爲昔。或爲昔者（晏子春秋雜下篇有梟昔者鳴，<span class="titles">說苑</span>辨物篇亦作昔者。王念孫云：古謂夜爲昔。），或爲夜者（晏子春秋外篇寡人夜者聞西方有男子哭。夜曰夜者，故晝亦曰晝者。晏子春秋雜上篇晝者進膳是也。），或曰夕者（晏子春秋下篇夕者瞢與二日鬭。），皆其證。<span class="normal">𩑞</span>而占反，郭李而兼反，又而銜反。<span class="normal">駁馬</span>邦角反。<span class="normal">偏朱蹄</span>李云：一蹄偏赤也。<span class="normal">瘳乎</span>敕留反。</span>』」</p>
<p class="em2 strong">諸大夫蹵然曰：「先君王也。」<span class="jiazhu"><span class="yinwen">疏</span>文王之父季歷生存之日，黑色多髯，好乘駁馬，駁馬蹄偏赤。王之所夢，乃是先君敎令於王，是以蹵然驚懼也。<span class="yinwen">釋文</span><span class="normal">蹵然</span>子六反。本或作愀，在久七小二反。<span class="normal">先君王也</span>司馬云：言先君王靈神之所致。◎俞樾曰：先君下疑奪命字。此本作先君命王也，故下文曰先君之命王其無他。</span></p>
<p class="em2 strong">文王曰：「然則卜之。」</p>
<p class="em2 strong">諸大夫曰：「先君之命，王其无它，又何卜焉！」<span class="jiazhu"><span class="yinwen">疏</span>此是先君令命，決定無疑，卜以決疑，不疑何卜也！<span class="yinwen">釋文</span><span class="normal">之令</span>本或作命。◎盧文弨曰：今本作命。<span class="normal">王其無它</span>司馬云：無違令。</span></p>
<p class="em2 strong">遂迎臧丈人而授之政。典法无更，偏令无出。<span class="jiazhu"><span class="yinwen">疏</span>君臣契協，遂迎丈人，拜爲卿輔，授其國政。於是典憲刑法，一施無改，偏曲敕令，無復出行也。</span>三年，文王觀於國，則列士壞植散羣，長官者不成德，斔斛不敢入於四竟。<span class="jiazhu"><span class="yinwen">疏</span>植，行列也，亦言境界列舍以受諫書也，亦言是諫士之館也。庾，六斗四升也。爲政三年，移風易俗，君臣履道，無可箴規，散卻列士之爵，打破諫書之館，上下咸亨，長官不顯其德，遐邇同軌，度量不入四境。<span class="yinwen">釋文</span><span class="normal">列士壞</span>音怪。下同。<span class="normal">植</span>音直。<span class="normal">散羣</span>司馬云：植，行列也。散羣，言不養徒眾也。一云：植者，疆界頭造羣屋以待諫者也。◎俞樾曰：司馬兩說，並未得植字之義。宣二年左傳華元爲植，杜注曰：植，將主也。列士必先有主而後得有徒眾，故欲散其羣，必先壞其植也。<span class="normal">長</span>丁丈反。下同。<span class="normal">官者不成德</span>司馬云：不利功名也。<span class="normal">斔斛</span>音庾。李云：六斛四斗曰斔。司馬本作斔斞，云：斔讀曰鍾，斞讀曰臾。<span class="normal">四竟</span>音境。下同。</span>列士壞植散羣，則尚同也；<span class="jiazhu"><span class="yinwen">注</span>所謂和其光，同其塵。</span>長官者不成德，則同務也；<span class="jiazhu"><span class="yinwen">注</span>絜然自成，則與眾務異也。</span>斔斛不敢入於四竟，則諸侯无二心也。<span class="jiazhu"><span class="yinwen">注</span>天下相信，故能同律度量衡也。<span class="yinwen">疏</span>天下大同，不競忠諫，事無隔異，則德不彰，五等守分，則四方寧謐也。</span></p>
<p class="em2 strong">文王於是焉以爲大師，北面而問曰：「政可以及天下乎？」臧丈人昧然而不應，泛然而辭，朝令而夜遁，終身无聞。<span class="jiazhu"><span class="yinwen">注</span>爲功者非己，故功成而身不得不退，事遂而名不得不去，名去身退，乃可以及天下也<span class="jiaozhusup">【校：趙諫議本無也字。】</span>。<span class="yinwen">疏</span>俄頃之間，拜爲師傅，北面事之，問其政術。無心榮寵，故泛然而辭；（其）〔冥〕意消聲，故昧然不應。由名成身退，推功於物，不欲及於天下，故逃遁無聞。然吕佐周室，受封於齊，檢於史傳，竟無逃跡，而云夜遁者，葢莊生之寓言也。<span class="yinwen">釋文</span><span class="normal">大師</span>音泰。<span class="normal">昧然</span>音妹。<span class="normal">泛然</span>徐敷劍反。<span class="normal">夜遁</span>（徐）〔徒〕困反。</span></p>
<p class="em2 strong">顔淵問於仲尼曰：「文王其猶未邪？又何以夢爲乎？」<span class="jiazhu"><span class="yinwen">疏</span>顔子疑於文王未極至人之德，真人不夢，何以夢乎？</span></p>
<p class="em2 strong">仲尼曰：「默，汝无言！夫文王盡之也，<span class="jiazhu"><span class="yinwen">注</span>任諸大夫而不自任，斯盡之也。</span>而又何論刺焉！彼直以循斯須也。」<span class="jiazhu"><span class="yinwen">注</span>斯須者，百姓之情，當悟未悟之頃，故文王循而發之，以合其大情也。<span class="yinwen">疏</span>斯須（由）〔猶〕須臾也。循，順也。夫文王聖人，盡於妙理，汝宜寢默，不勞譏刺。彼直隨任物性，順蒼生之望，欲悟未悟之頃，進退須臾之間，故託夢以發其性耳，未足怪也。<span class="yinwen">釋文</span><span class="normal">刺焉</span>七賜反。</span></p>
<p class="em2 strong">列禦寇爲伯昏无人射，引之盈貫，<span class="jiazhu"><span class="yinwen">注</span>盈貫，謂溢鏑也。<span class="yinwen">釋文</span><span class="normal">爲伯昏</span>于僞反。<span class="normal">盈貫</span>古亂反。司馬云：鏑也。<span class="normal">鏑</span>丁歷反。</span>措杯水其肘上，<span class="jiazhu"><span class="yinwen">注</span>左手如拒石，右手如附枝，右手放發而左手不知，故可措之杯水也。<span class="yinwen">疏</span>禦寇無人，內篇具釋。盈貫，滿鏃也。措，置也。禦寇風仙，（魯）〔鄭〕之善射，右手引弦，如附枝而滿鏑，左手如拒石，置杯水於肘上，言其停審敏捷之至也。<span class="yinwen">釋文</span><span class="normal">措</span>七故反。<span class="normal">其肘</span>竹九反。<span class="normal">如拒</span>音矩。本亦作矩字。</span>發之，適矢復沓，<span class="jiazhu"><span class="yinwen">注</span>矢去也。箭適去，復歃沓也。<span class="yinwen">釋文</span><span class="normal">適矢</span>丁歷反。<span class="normal">復沓</span>扶又反。注及下同。<span class="normal">歃</span>色洽反，又初洽反。</span>方矢復寓。<span class="jiazhu"><span class="yinwen">注</span>箭方去未至的也，復寄杯於肘上，言其敏捷之妙也。<span class="yinwen">疏</span>適，往也。沓，重也。寓，寄也。弦發矢往，復重沓前箭，所謂擘括而入者。箭方適垜，未至於的，復寄杯水，言其敏捷。寓字亦作隅者，言圓鏑重沓，破括方全，插孔復於隅角也。</span>當是時，猶象人也。<span class="jiazhu"><span class="yinwen">注</span>不動之至。<span class="yinwen">疏</span>象人，木偶土梗人也。言禦寇當射之時，掘然不動，猶土木之人也。◎家世父曰：適矢復沓，狀矢之發；方矢復寓，狀矢之彀。說文：多言沓沓，如水之流。言一矢適發，一矢復涌出也。寓，寄也，言一矢方釋，一矢復在彀也。象人，猶鄭康成之云相人偶。</span></p>
<p class="em2 strong">伯昏无人曰：「是射之射，非不射之射也。<span class="jiazhu"><span class="yinwen">疏</span>言汝雖巧，仍是有心之射，非忘懷無心，不射之射也。</span>嘗與汝登高山，履危石，臨百仞之淵，若能射乎？」<span class="jiazhu"><span class="yinwen">疏</span>七尺曰仞，深七百尺也。若，汝也。此是不射之射也。</span></p>
<p class="em2 strong">於是无人遂登高山，履危石，臨百仞之淵，背逡巡，足二分垂在外，揖禦寇而進之。禦寇伏地，汗流至踵。<span class="jiazhu"><span class="yinwen">疏</span>前略陳射意，此直欲彎弓。逡巡，猶卻行也。進，讓也。登峻聳高山，履危懸之石，臨極險之淵，仍背淵卻行，足垂二分在外空裏。控弦自若，揖禦寇而讓之。禦寇怖懼，不能舉頭，於是冥目伏地，汗流至腳也。<span class="yinwen">釋文</span><span class="normal">逡巡</span>七旬反。<span class="normal">汗流</span>户旦反。</span></p>
<p class="em2 strong">伯昏无人曰：「夫至人者，上闚青天，下潛黃泉，揮斥八極，神氣不變。<span class="jiazhu"><span class="yinwen">注</span>揮斥，猶縱放也。夫德充於內，則神滿於外，無遠近幽深，所在皆明，故審安危之機而泊然自得也<span class="jiaozhusup">【校：趙諫議本無也字。】</span>。◎慶藩案：潛與闚對文。潛，測也，與闚之意相近。古訓潛爲測，見<span class="titles">爾雅</span>。<span class="yinwen">釋文</span><span class="normal">揮</span>音輝。<span class="normal">斥</span>音尺，李音託。郭云：揮斥，猶放縱。</span>今汝怵然有恂目之志，爾於中也殆矣夫！」<span class="jiazhu"><span class="yinwen">注</span>不能明至分，故有懼，有懼而所喪多矣，豈唯射乎！<span class="yinwen">疏</span>揮斥，猶縱放也。恂，懼也。夫至德之人，與大空等量，故能上闚青天，下隱黃泉，譬彼神龍，升沈無定，縱放八方，精神不改，臨彼萬仞，何足介懷！今我觀汝有怵惕之心，眼目眩惑，懷恂懼之志，汝於射（之）〔中〕<span class="jiaozhusup">【校：中字依正文改。】</span>危殆矣夫！<span class="yinwen">釋文</span><span class="normal">怵然</span>敕律反。<span class="normal">有恂</span>李又作眴，音荀。<span class="titles">爾雅</span>云：恂，慄也。<span class="normal">目之志</span>恂，謂眩也，欲以眩悦人之目，故怵也。<span class="normal">於中</span>丁仲反，又如字。中，精神也。<span class="normal">所喪</span>息浪反。後章同。</span></p>
<p class="em2 strong">肩吾問於孫叔敖曰：「子三爲令尹而不榮華，三去之而无憂色。吾始也疑子，今視子之鼻間栩栩然，子之用心獨柰何？」<span class="jiazhu"><span class="yinwen">疏</span>肩吾，隱者也。叔敖，楚之賢人也。栩栩，歡暢之貌也。夫達者毁譽不動，寵辱莫驚，故孫叔<span class="jiaozhusup">【校：據道藏成疏本、輯要本及正文補「叔」字。】</span>敖三仕而不榮華，三黜而無憂色。肩吾始聞其言，猶懷疑惑，復察其貌，栩栩自懽，若爲用心，獨得如此也？<span class="yinwen">釋文</span><span class="normal">栩栩</span>況甫反。</span></p>
<p class="em2 strong">孫叔敖曰：「吾何以過人哉！吾以其來不可卻也，其去不可止也，吾以爲得失之非我也，而无憂色而已矣。我何以過人哉！<span class="jiazhu"><span class="yinwen">疏</span>夫軒冕榮華，物來儻寄耳，故其來不可遣卻，其去不可禁止。窮通得喪，豈由我哉！達此去來，故無憂色，何有藝術能過人耶！</span>且不知其在彼乎，其在我乎？其在彼邪？亡乎我；在我邪？亡乎彼。<span class="jiazhu"><span class="yinwen">注</span>曠然無係，玄同彼我，則在彼非獨亡，在我非獨存也。<span class="yinwen">疏</span>亡，失也。且不知榮華定在彼人，定在我己？若在彼邪？則於我爲失；若在我邪？則於彼爲失。而彼我既其玄同，得喪於乎自泯也。◎慶藩案：彼我皆亡，言不在我，不在彼也。淮南詮言篇亡乎萬物之中，高注曰：不在萬物之中也。即此義。</span>方將躊躇，方將四顧，何暇至乎人貴人賤哉！」<span class="jiazhu"><span class="yinwen">注</span>躊躇四顧，謂無可無不可。<span class="yinwen">疏</span>躊躇是逸豫自得，四顧是高視八方。方將磅礡萬物，揮斥宇宙，有何容暇至於人世，留心貴賤之間乎！故去之而無憂色也。<span class="yinwen">釋文</span><span class="normal">躊</span>直留反。<span class="normal">躇</span>直於反。</span></p>
<p class="em2 strong">仲尼聞之曰：「古之真人，知者不得說，美人不得濫，盜人不得劫，伏戲黃帝不得友。<span class="jiazhu"><span class="yinwen">注</span>伏戲黃帝者，功號耳，非所以功者也。故況功號於所以功，相去遠矣，故其名不足以友其<span class="jiaozhusup">【校：其字，元纂圖互注本、明世德堂本及道藏焦竑本並作於，宋本作其。王叔岷云：當作於。】</span>人也。<span class="yinwen">疏</span>仲尼聞孫叔敖之言而美其德，故引遠古以證斯人。古之真人，窮微極妙，縱有智言之人，不得辯說，美色之姿，不得淫濫，盜賊之徒，何能劫剥，三皇五帝，未足交友也。<span class="yinwen">釋文</span><span class="normal">得劫</span>居業反。元嘉本作卻。<span class="normal">伏戲</span>音羲。</span>死生亦大矣，而无變乎己，況爵禄乎！<span class="jiazhu"><span class="yinwen">疏</span>人雖日新，死生大矣，而不變於己；況於爵禄，豈復栖心！</span>若然者，其神經乎大山而无介，入乎淵泉而不濡，處卑細而不憊，充滿天地，既以與人，己愈有。」<span class="jiazhu"><span class="yinwen">注</span>割肌膚以爲天下者，彼我俱失也；使人人自得而已者，與人而不損於己也。其神明充滿天地，故所在皆可，所在皆可，故不損己爲物而放於自得之地也。<span class="yinwen">疏</span>介，礙也。既，盡也。夫真人入火不熱，入水不濡，經乎大山而神無障礙，屈處卑賤，其道不虧，德合二儀，故充滿天地，不損己爲物，故愈有也。<span class="yinwen">釋文</span><span class="normal">大山</span>音泰。<span class="normal">無介</span>音界。<span class="normal">不憊</span>皮拜反。<span class="normal">以爲</span>于僞反。下同。</span></p>
<p class="em2 strong">楚王與凡君坐，少焉，楚王左右曰凡亡者三。<span class="jiazhu"><span class="yinwen">注</span>言有三亡徵也。<span class="yinwen">疏</span>楚文王共凡僖侯同坐，論合從會盟之事。凡是國名，周公之後，國在汲郡界，今有凡城是也。三者，（爲）〔謂〕不敬鬼、尊賢、養民也。而楚大凡小，楚有吞夷之意，故使從者以言感也。◎俞樾曰：楚王左右言凡亡者三人也。郭注曰言有三亡徵也，非是。<span class="yinwen">釋文</span><span class="normal">凡君</span>如字。司馬云：凡，國名，在汲郡共縣。案左傳，凡，周公之後也。隱七年，天王使凡伯來聘。俗本此後有孔子窮於陳蔡及孔子謂顔回二章，與讓王篇同，眾家并於讓王篇音之。檢此二章無郭注，似如重出。古本皆無，謂無者是也。</span>凡君曰：「凡之亡也，不足以喪吾存。<span class="jiazhu"><span class="yinwen">注</span>遺凡故也。<span class="yinwen">疏</span>自得造化，怡然不懼，可謂周公之後，世不乏賢也。</span>夫『凡之亡不足以喪吾存』，則楚之存不足以存存。<span class="jiazhu"><span class="yinwen">注</span>夫遺之者不以亡爲亡，則存亦不足以爲存矣。曠然無矜，乃常存也。</span>由是觀之，則凡未始亡而楚未始存也。」<span class="jiazhu"><span class="yinwen">注</span>存亡更在於心之所（惜）〔措〕<span class="jiaozhusup">【校：措字依明世德堂本改。】</span>耳，天下竟無存亡。<span class="yinwen">疏</span>夫存亡者，在<span class="jiaozhusup">【校：「在」原作「有」，據道藏成疏本、輯要本改。】</span>心之得喪也；既冥於得喪，故亡者未必亡而亡者更存，存者不獨存而存者更亡也。</span></p> 



</div></body></html>