<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-天下第三十三</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="天下第三十三">天下第三十三</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">釋文</span>以義名篇。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>天下之治方術者多矣，皆以其有爲不可加矣。<span class="jiazhu"><span class="yinwen">注</span>爲其所<span class="jiaozhusup">〔校：趙諫議本其所作以其。〕</span>有爲，則真爲也，爲其真爲，則無爲矣，又何加焉！<span class="yinwen">疏</span>方，道也。自軒頊已下，迄于堯舜，治道藝術，方法甚多，皆隨有物之情，順其所爲之性，任羣品之動植，曾不加之於分表，是以雖敎不敎，雖爲不爲矣。</span>古之所謂道術者，果惡乎在？<span class="jiazhu"><span class="yinwen">疏</span>上古三皇所行道術，隨物任化，淳朴無爲，此之方法，定在何處？假設疑問，發明深理也。<span class="yinwen">釋文</span><span class="normal">惡乎</span>音烏。</span>曰：「无乎不在。<span class="jiazhu"><span class="yinwen">疏</span>答曰：無爲玄道，所在有之，自古及今，無處不徧。</span>」曰：「神何由降？明何由出？<span class="jiazhu"><span class="yinwen">注</span>神明由事感而後降出。<span class="yinwen">疏</span>神者，妙物之名；明者，智周爲義。若使虛通聖道，今古有之，亦何勞彼神人顯茲明智，制體作樂以導物乎？</span>」「聖有所生，王有所成，<span class="jiazhu"><span class="yinwen">疏</span>夫虛凝玄道，物感所以誕生，聖帝明王，功成所以降跡，豈徒然哉！</span>皆原於一。」<span class="jiazhu"><span class="yinwen">注</span>使物各復其根，抱一而已，無飾於外，斯聖王所以生成也。<span class="yinwen">疏</span>原，本也。一，道。雖復降靈接物，混跡和光，應物不離真常，抱一而歸本者也。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>不離於宗，謂之天人。不離於精，謂之神人。不離於真，謂之至人。以天爲宗，以德爲本，以道爲門，兆於變化，謂之聖人。<span class="jiazhu"><span class="yinwen">注</span>凡此四名，一人耳，所自言之異。<span class="yinwen">疏</span>冥宗契本，謂之自然。淳粹不雜，謂之神妙。嶷然不假，謂之至極。以自然爲宗，上德爲本，玄道爲門，觀於機兆，隨物變化者，謂之聖人。己上四人，只是一耳，隨其功用，故有四名也。<span class="yinwen">釋文</span><span class="normal">不離</span>力智反。下注不離、離性、下章離於同。<span class="normal">兆於</span>本或作逃。</span>以仁爲恩，以義爲理，以禮爲行，以樂爲和，薰然慈仁，謂之君子。<span class="jiazhu"><span class="yinwen">注</span>此四（者）〔名〕<span class="jiaozhusup">〔校：名字依趙諫議本改。〕</span>之粗跡，而賢人君子之所服膺也。<span class="yinwen">疏</span>布仁惠爲恩澤，施義理以裁非，運節文爲行首，動樂音以和性，慈照光乎九有，仁風扇乎八方，譬蘭蕙芳馨，香氣薰於遐邇，可謂賢矣。<span class="yinwen">釋文</span><span class="normal">爲行</span>下孟反。章內同。<span class="normal">薰然</span>許云反，温和貌。崔云：以慈仁爲馨聞也。<span class="normal">之粗</span>七奴反。卷內皆同。</span>以法爲分，以名爲表，以參爲驗，以稽爲決，其數一二三四是也，<span class="jiazhu"><span class="yinwen">疏</span>稽，考也。操，執也。法定其分，名表其實，操驗其行，考決其能。一二三四，即名法等是也。<span class="yinwen">釋文</span><span class="normal">以參</span>本又作操，同。七曹反，宜也。<span class="normal">以稽</span>音雞，考也。</span>百官以此相齒，以事爲常，<span class="jiazhu"><span class="yinwen">疏</span>自堯舜已下，置立百官，用此四法更相齒次，君臣物務，遂以爲常，所謂彝倫也。</span>以衣食爲主，蕃息畜藏，<span class="jiazhu"><span class="yinwen">疏</span>夫事之不可廢者，耕織也；聖人之不可廢者，衣食也。故國以民爲本，民以食爲天，是以蕃滋生息，畜積藏儲者，皆養民之法。<span class="yinwen">釋文</span><span class="normal">蕃息</span>音煩。<span class="normal">畜</span>敕六反，又許六反。<span class="normal">藏</span>如字，又才浪反。</span>老弱孤寡爲意，<span class="jiaozhusup">〔校：高山寺本無爲意二字。〕</span>皆有以養，民之理也。<span class="jiazhu"><span class="yinwen">注</span>民理既然，故聖賢不逆。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>古之人其備乎！<span class="jiazhu"><span class="yinwen">注</span>古之人即向之四名也。<span class="yinwen">疏</span>養老哀弱，矜孤恤寡，五帝已下，備有之焉。</span>配神明，醇天地，育萬物，和天下，<span class="jiazhu"><span class="yinwen">疏</span>配，合也。夫聖帝無心，因循品物，故能合神明之妙理，同天地之精醇，育宇內之黎元，和域中之羣有。<span class="yinwen">釋文</span><span class="normal">醇</span>順倫反。</span>澤及百姓，明於本數，係於末度，<span class="jiazhu"><span class="yinwen">注</span>本數明，故末〔度〕<span class="jiaozhusup">〔校：度字依王叔岷說補。〕</span>不離。<span class="yinwen">疏</span>本數，仁義也。末度，名法也。夫聖心慈育，恩覃黎庶，故能明仁義以崇本，係（法）名〔法〕以救末。◎家世父曰：天人、神人、至人、聖人、君子，所從悟入不同，而稽之名法度數，以求養民之理，則固不能離棄萬物，以不與民生爲緣；故曰明（乎）〔於〕本數，係於末度。莊子自〔明〕著書之旨而微發其意如此。</span>六通四辟，<span class="jiaozhusup">〔校：趙諫議本辟作闢。〕</span>小大精粗，其運无乎不在。<span class="jiazhu"><span class="yinwen">注</span>所以爲備。<span class="yinwen">疏</span>（闢）〔辟〕，法也。大則兩儀，小則羣物，精則神智，粗則形像，通六合以遨遊，法四時而變化，隨機運動，無所不在也。<span class="yinwen">釋文</span><span class="normal">四辟</span>婢亦反。本又作闢。</span>其明而在數度者，舊法世傳之史尚多有之。<span class="jiazhu"><span class="yinwen">注</span>其在數度而可明者，雖多有之，已疏外也。<span class="yinwen">疏</span>史者，春秋尚書，皆古史也。數度者，仁義名法等也。古舊相傳，顯明在世者，史傳書籍，尚多有之。</span>其在於詩書禮樂者，鄒魯之士搢紳先生多能明之。<span class="jiazhu"><span class="yinwen">注</span>能明其跡耳，豈所以跡哉！<span class="yinwen">疏</span>鄒，邑名也。魯，國號也。搢，笏也，亦插也。紳，大帶也。先生，儒士也。言仁義名法布在六經者，鄒魯之地儒服之人能明之也。<span class="yinwen">釋文</span><span class="normal">鄒</span>莊由反，孔子父所封邑。</span>詩以道志，書以道事，禮以道行，樂以道和，易以道陰陽，春秋以道名分。<span class="jiazhu"><span class="yinwen">疏</span>道，達也，通也。夫詩道情志，書道世事，禮道心行，樂道和適，易明卦兆，通達陰陽，春秋褒貶，定其名分。<span class="yinwen">釋文</span><span class="normal">道志</span>音導。下以道皆同。<span class="normal">名分</span>扶問反。</span>其數散於天下而設於中國者，百家之學時或稱而道之。<span class="jiazhu"><span class="yinwen">注</span>皆道古人之陳跡耳，尚復不能常稱。<span class="yinwen">疏</span>六經之跡，散在區中，風敎所覃，不過華壤。百家諸子，依稀五德，時復稱說，不能大同也。<span class="yinwen">釋文</span><span class="normal">尚復</span>扶又反。下章不復同。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>天下大亂，<span class="jiazhu"><span class="yinwen">注</span>用其跡而無統故也。<span class="yinwen">疏</span>執守陳跡，故不升平。</span>賢聖不明，<span class="jiazhu"><span class="yinwen">注</span>能明其跡，又未易也。<span class="yinwen">疏</span>韜光晦跡。<span class="yinwen">釋文</span><span class="normal">未易</span>以豉反。</span>道德不一，<span class="jiazhu"><span class="yinwen">注</span>百家穿鑿。<span class="yinwen">疏</span>法敎多端。</span>天下多得一<span class="jiazhu"><span class="yinwen">注</span>各信其偏見而不能都舉。<span class="yinwen">疏</span>宇內學人，各滯所執，偏得一術，豈能弘通！<span class="yinwen">釋文</span><span class="normal">得一</span>偏得一術。</span>察焉以自好。<span class="jiazhu"><span class="yinwen">注</span>夫聖人統百姓之大情而因爲之制，故百姓寄情於所統而自忘其好惡，故與一世而得淡漠焉。亂則反之，人恣其近好，家用典法，故國異政，家殊俗。<span class="yinwen">疏</span>不能恬淡虛忘，而每運心思察，隨其情好而爲敎方。<span class="yinwen">釋文</span><span class="normal">自好</span>呼報反。注及下同。◎王念孫曰：郭象斷天下多得一爲句。釋文曰，得一，偏得一術。案天下多得一察焉以自好，當作一句讀。下文云，天下之人各爲其所欲焉以自爲方，句法正與此同。一察，謂察其一端而不知其全體。下文云，譬如耳目鼻口，皆有所明，不能相通，即所謂一察也。若以一字上屬爲句，察字下屬爲句，則文不成義矣。◎俞樾曰：郭注斷天下多得一爲句，釋文曰，得一，偏得一術。王氏念孫謂天下多得一察焉以自好當作一句讀，一察，謂察其一端而不知其全體。今案郭讀文不成義，當從王讀。惟以一察爲察其一端，義亦未安。察當讀爲際，一際，猶一邊也。<span class="titles">廣雅</span>釋詁，際、邊並訓方，是際與邊同義。得其一際，即得其一邊，正不知全體之謂。察際並從祭聲，古音相同，故得通用耳。下文云，不該不徧，一曲之士也，一際與一曲，其義相近。◎家世父曰：一察，謂察見其一端，據之以爲道而因而好之。舊注以天下多得一爲句，誤。<span class="normal">好惡</span>烏路反。<span class="normal">淡</span>本又作澹，徒暫反。<span class="normal">漠</span>音莫。</span>譬如耳目鼻口，皆有所明，不能相通。<span class="jiazhu"><span class="yinwen">疏</span>夫目能視色，不能聽聲；鼻能聞香，不能辨味，各有所主，故不能相通也。</span>猶百<span class="jiaozhusup">〔校：世德堂本百作有。〕</span>家眾技也，皆有所長，時有所用。<span class="jiazhu"><span class="yinwen">注</span>所長不同，不得常用。<span class="yinwen">疏</span>夫六經五德，百家諸書，其於救世，各有所長，既未中道，故時有所廢，猶如鼻口有所不通也。<span class="yinwen">釋文</span><span class="normal">眾技</span>其綺反。</span>雖然，不該不徧，一曲之士也。<span class="jiazhu"><span class="yinwen">注</span>故未足備任也。<span class="yinwen">疏</span>雖復各有所長，而未能該通周徧，斯乃偏僻之士，滯一之人，非圓通合變者也。<span class="yinwen">釋文</span><span class="normal">不徧</span>音遍。</span>判天地之美，析萬物之理，<span class="jiazhu"><span class="yinwen">注</span>各用其一曲，故析判。<span class="yinwen">疏</span>一曲之人，各執偏僻，雖著方術，不能會道，故分散兩儀淳和之美，離析萬物虛通之理也。</span>察古人之全，寡能備於天地之美，稱神明之容。<span class="jiazhu"><span class="yinwen">注</span>況一曲者乎！<span class="yinwen">疏</span>觀察古昔全德之人，猶（解）〔鮮〕能備兩儀之亭毒，稱神明之容貌，況一曲之人乎！<span class="yinwen">釋文</span><span class="normal">稱神</span>尺證反。下章同。</span>是故內聖外王之道，闇而不明，鬱而不發，<span class="jiazhu"><span class="yinwen">注</span>全人難遇故也。<span class="yinwen">疏</span>玄聖素王，內也。飛龍九五，外也。既而百家競起，各私所見，是非殽亂，彼我紛紜，遂使出處之道，闇塞而不明，鬱閉而不泄也。</span>天下之人各爲其所欲焉以自爲方。悲夫，百家往而不反，必不合矣！<span class="jiazhu"><span class="yinwen">疏</span>心之所欲，執而爲之，即此欲心而爲方術，一往逐物，曾不反本，欲求合理，其可得也！既乖物情，深可悲歎！</span>後世之學者，不幸不見天地之純，古人之大體，<span class="jiazhu"><span class="yinwen">注</span>大體各歸根抱一，則天地之純也。<span class="yinwen">疏</span>幸，遇也。天地之純，無爲也；古人大體，朴素也。言後世之人，屬斯澆季，不見無爲之道，不遇淳朴之世。</span>道術將爲天下裂。<span class="jiazhu"><span class="yinwen">注</span>裂，分離也。道術流弊，遂各奮其方，或以主物，則物離性以從其上而性命喪矣。<span class="yinwen">疏</span>裂，分離也。儒墨名法，百家馳騖，各私所見，咸率己情，道術紛紜，更相倍譎，遂使蒼生措心無所，分離物性，實此之由也。◎慶藩案：裂，依字當作列。說文：列，分解也。易艮九二列其夤，管子五輔篇、曾子天圓篇瘞大袂列。古分解字皆作列。說文：裂，繒餘也。義各不同。今分列字皆作裂，而列但爲行列字矣。<span class="yinwen">釋文</span><span class="normal">哀矣</span>如字。本或作喪，息浪反。◎盧文弨曰：今書作喪矣。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>不侈於後世，不靡於萬物，不暉於數度，<span class="jiazhu"><span class="yinwen">注</span>勤儉則瘁，故不暉也。<span class="yinwen">疏</span>侈，奢也。靡，麗也。暉，明也。敎於後世，不許奢華，物我窮儉，未（常）〔嘗〕綺麗，既乖物性，敎法不行，故（於）先王典禮不得顯明於世也。<span class="yinwen">釋文</span><span class="normal">不侈</span>尺紙反，又尺氏反。<span class="normal">不暉</span>如字。崔本作渾。<span class="normal">則瘁</span>在醉反。</span>以繩墨自矯<span class="jiazhu"><span class="yinwen">注</span>矯，厲也。<span class="yinwen">疏</span>矯，厲也。用仁義爲繩墨，以勉厲其志行也。<span class="yinwen">釋文</span><span class="normal">自矯</span>居表反。</span>而備世之急，<span class="jiazhu"><span class="yinwen">注</span>勤而儉則財有餘，故<span class="jiaozhusup">〔校：世德堂本故作而。〕</span>急有備。<span class="yinwen">疏</span>世急者，謂陽九百六水火之災也。勤儉節用，儲積財物，以備世之凶災急難也。</span>古之道術有在於是者。墨翟禽滑釐聞其風而說之，爲之大過，已之大循。<span class="jiaozhusup">〔校：世德堂本循作順。〕</span><span class="jiazhu"><span class="yinwen">注</span>不復度眾所能也。<span class="yinwen">疏</span>循，順也。古之道術，禹治洪水，勤儉枯槁，其跡尚在，故言有在於是者。姓禽，字滑釐，墨翟弟子也。墨翟（循）〔滑〕<span class="jiaozhusup">〔校：滑字依覆宋本改。〕</span>釐，性好勤儉，聞禹風敎，深悦愛之，務爲此道，勤苦過甚，適周己身自順，未堪敎被於人矣。<span class="yinwen">釋文</span><span class="normal">墨翟</span>宋大夫，尚儉素。<span class="normal">禽滑</span>音骨，又户八反。<span class="normal">釐</span>力之反，又音熙。禽滑釐，墨翟弟子也。不順五帝三王之樂，嫌其奢。<span class="normal">而說</span>音悦。下注同，後聞風而說皆同。<span class="normal">大過</span>音太，舊敕佐反。後大過、大多、大少倣此。<span class="normal">大順</span>順，或作循。◎慶藩案：循，或作順。說文：循，順行也。鄭注尚書中候曰：循，順。書大傳三正若循連環，白虎通義引此，循作順。順與循，古同聲而通用也。<span class="normal">度眾</span>徒各反。</span>作爲非樂，命之曰節用；生不歌，死无服。<span class="jiazhu"><span class="yinwen">疏</span>非樂節用，是墨子二篇書名也。生不歌，故非樂，死無服，故節用，謂無衣衾棺槨等資葬之服，言其窮儉惜費也。<span class="yinwen">釋文</span><span class="normal">非樂節用</span>墨子二篇名。</span>墨子氾愛兼利而非鬭，<span class="jiazhu"><span class="yinwen">注</span>夫物不足，則以鬭爲是，今墨子令百姓皆勤儉各有餘，故以鬭爲非也。<span class="yinwen">疏</span>普氾兼愛，利益羣生，使各自足，故無鬭爭，以鬭爭爲（之）非也。<span class="yinwen">釋文</span><span class="normal">氾</span>芳劍反。<span class="normal">愛兼利</span>化同己儉爲氾愛兼利。<span class="normal">令百</span>力呈反。下同。</span>其道不怒；<span class="jiazhu"><span class="yinwen">注</span>但自刻也。<span class="yinwen">疏</span>克己勤儉，故不怨怒於物也。</span>又好學而博，不異，<span class="jiazhu"><span class="yinwen">注</span>既自以爲是，則欲令萬物皆同乎己也。<span class="yinwen">疏</span>墨子又好學，博通墳典，己既勤儉，欲物同之也。</span>不與先王同，<span class="jiazhu"><span class="yinwen">注</span>先王則恣其羣異，然後同焉皆得而不知所以得也。</span>毁古之禮樂。<span class="jiazhu"><span class="yinwen">注</span>嫌其侈靡。<span class="yinwen">疏</span>禮則節文隆殺，樂則鐘鼓羽毛，嫌其侈靡奢華，所以毁棄不用。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>黃帝有咸池，堯有大章，舜有大韶，禹有大夏，湯有大濩，文王有辟雍之樂，武王周公作武。<span class="jiazhu"><span class="yinwen">疏</span>已上是五帝三王樂名也。<span class="yinwen">釋文</span><span class="normal">有夏</span>户雅反。◎盧文弨曰：今書作有大夏。下有濩亦作有大濩。<span class="normal">有濩</span>音護。<span class="normal">有辟</span>音壁。<span class="normal">作武</span>武，樂名。</span>古之喪禮，貴賤有儀，上下有等，天子棺槨七重，諸侯五重，大夫三重，士再重。<span class="jiazhu"><span class="yinwen">疏</span>自天王已下，至于士庶，皆有儀法，悉有等級，斯古之禮也。<span class="yinwen">釋文</span><span class="normal">七重</span>直龍反。下同。</span>今墨子獨生不歌，死不服，桐棺三寸而无槨，以爲法式。以此敎人，恐不愛人；以此自行，固不愛己。<span class="jiazhu"><span class="yinwen">注</span>物皆以任力稱情爲愛，今以勤儉爲法而爲之大過，雖欲饒天下，更非所以爲愛也。<span class="yinwen">疏</span>師於禹跡，勤儉過分，上則乖於君<span class="jiaozhusup">〔校：「君」原作「三」，據道藏成疏本、輯要本改。〕</span>王，下則逆於萬民，故生死勤窮，不能養於外物，形容枯槁，未可愛於己身也。</span>未<span class="jiaozhusup">〔校：趙諫議本未作末。〕</span>敗墨子道，<span class="jiazhu"><span class="yinwen">注</span>但非道德。<span class="yinwen">疏</span>未，無也。翟性<span class="jiaozhusup">〔校：道藏成疏本、輯要本無「翟性」二字，當删。〕</span>尹老之意也。<span class="yinwen">釋文</span><span class="normal">未敗</span>敗，或作毁。<span class="normal">墨子</span>是一家之正，故不可以爲敗也。崔云：未壞其道。</span>雖然，歌而非歌，哭而非哭，樂而非樂，是果類乎？<span class="jiazhu"><span class="yinwen">注</span>雖獨成墨而不類萬物之情。<span class="yinwen">疏</span>夫生歌死哭，人倫之常理；凶哀吉樂，世物之大情。今乃反此，故非徒類矣。<span class="yinwen">釋文</span><span class="normal">非歌</span>生應歌，而墨以歌爲非也。<span class="normal">樂而</span>音洛。下及注同。◎家世父曰：墨子之意，主於節用。其非樂篇言厚措斂乎萬民，以爲大鍾鴳鼓，琴瑟竽笙，言今王公大人爲樂，虧奪民衣食之時，虧奪民衣食之財，其三篇言其樂逾繁，其治逾寡。莊子亦辯其非樂薄葬，而歸本於節用，言墨子之道所以未敗，今之歌固非歌，今之哭固非哭，今之樂固非樂，其與墨子之言，果類乎，果非類乎？故以下但著其勤苦之實，以明墨子之本旨。</span>其生也勤，其死也薄，其道大觳；<span class="jiazhu"><span class="yinwen">注</span>觳，無潤也。<span class="yinwen">疏</span>觳，無潤也。生則勤苦身心，死則資葬儉薄，其爲道乾觳無潤也。<span class="yinwen">釋文</span><span class="normal">觳</span>郭苦角反。徐户角反。郭李皆云：無潤也。◎家世父曰：<span class="titles">爾雅</span>釋詁觳，盡也。管子地員篇淖而不肕，剛而不觳；其下土三十物，又次曰五觳。觳者，薄也。<span class="titles">史記</span>始皇本紀雖監門之養，不觳於此矣，言不薄於此也。墨子之道，自處以薄。郭象注觳無潤也，解似迂曲。</span>使人憂，使人悲，其行難爲也，恐其不可以爲聖人之道，<span class="jiazhu"><span class="yinwen">注</span>夫聖人之道，悦以使民，民得性之所樂則悦，悦則天下無難矣。<span class="yinwen">疏</span>夫聖人之道，得百姓之歡心，今乃使物憂悲，行之難久，又無潤澤，故不可以敎世也。<span class="yinwen">釋文</span><span class="normal">其行</span>下孟反。下注以成其行同。</span>反天下之心，天下不堪。墨子雖獨能任，柰天下何！離於天下，其去王也遠矣。<span class="jiazhu"><span class="yinwen">注</span>王者必合天下之懽心而與物俱往也。<span class="yinwen">疏</span>夫王天下者，必須虛心忘己，大順羣生，今乃毁皇王之法，反黔首之性，其於主物，不亦遠乎！<span class="yinwen">釋文</span><span class="normal">能任</span>音任。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>墨子稱道曰：「昔<span class="jiaozhusup">〔校：世德堂本昔下有者字。〕</span>禹之湮洪水，決江河而通四夷九州也，名山<span class="jiaozhusup">〔校：趙諫議本山作川，與俞說合。〕</span>三百，支川三千，小者无數。<span class="jiazhu"><span class="yinwen">疏</span>湮，塞也。昔堯遭洪水，命禹治水，窴塞隄防，通決川凟，救百六之災，以播種九穀也。<span class="yinwen">釋文</span><span class="normal">湮洪水</span>音因，又音煙，塞也，没也。掘地而注之海，使水由地下也。引禹之儉同己之道。◎盧文弨曰：舊儉譌險，今改正。◎俞樾曰：名山當作名川，字之誤也。名川支川，猶言大水小水。下文曰禹親自操稾耜而九雜天下之川，可見此文專以川言，不當言山也。若但言支川而不言名川，則是舉流而遺其原，於文爲不備矣。襄十一年左傳曰名山名川，是山川並得言名，學者多見名山，尟見名川，故誤改之耳。吕氏春秋始覽篇、淮南子墬形篇並曰名川六百。◎慶藩案：名川，大川也。禮禮器因名山升中於天，鄭注：名，猶大也。高注淮南墬形篇亦曰：名山，大（川）〔山〕也。王制言名山大川，月令言大山名源，其義一也。魯語取名魚，韋注：名魚，大魚也。秦策賂之一名都，高注：名，大也。（魏策大都數百，名都數十也。）此皆訓名爲大之證。<span class="normal">支川</span>本或作支流。</span>禹親自操稾<span class="jiaozhusup">〔校：世德堂本稾作槖。〕</span>耜而九雜<span class="jiaozhusup">〔校：闕誤引江南古藏本及李本雜俱作滌。〕</span>天下之川；<span class="jiazhu"><span class="yinwen">疏</span>橐，盛土器也。耜，掘土具也。禹捉耜掘地，操橐負土，躬自辛苦以導川原，於是舟楫往來，九州雜易。又解：古者字少，以滌爲盪，川爲原，凡經九度，言九雜也。又本作鳩者，言鳩雜川谷以導江河也。<span class="yinwen">釋文</span><span class="normal">自操</span>七曹反。<span class="normal">稾</span>舊古考反，崔郭音託，字則應作橐。崔云：囊也。司馬云：盛土器也。<span class="normal">耜</span>音似。釋名：耜，似也，似齒斷物。三蒼云：耒頭鐵也。崔云：棰也。司馬云：盛水器也。<span class="normal">而九</span>音鳩。本亦作鳩，聚也。<span class="normal">雜</span>本或作籴，音同。崔云：所治非一，故曰雜也。◎家世父曰：釋文，九亦作鳩，聚也。雜，本或作籴，崔云，所治非一，故曰雜也。<span class="titles">玉篇</span>：雜，同也。廣韻：雜，集也。書序決九州，言雜匯諸川之水，使同會於大川，故曰九雜天下之川。</span>腓无胈，脛无毛，沐甚雨，櫛疾風，<span class="jiaozhusup">〔校：世德堂本風雨二字互易。趙諫議本與釋文同。〕</span>置萬國。禹大聖也而形勞天下也如此。<span class="jiazhu"><span class="yinwen">注</span>墨子徒見禹之形勞耳，未覩其性之適也。<span class="yinwen">疏</span>通導百川，安置萬國，聞啓之泣，無暇暫看，三過其門，不得看子。賴驟雨而洒髮，假疾風而梳頭，勤苦執勞，形容毁悴，遂使腓股無肉，膝脛無毛。禹之大聖，尚自艱辛，況我凡庸，而不勤苦！<span class="yinwen">釋文</span><span class="normal">腓</span>音肥，又符畏反。<span class="normal">無胈</span>步葛反，又甫物反，又符葢反。<span class="normal">脛</span>刑定反。<span class="normal">甚雨</span>如字。崔本甚作湛，音淫。◎盧文弨曰：今書作沐甚風櫛疾雨。此以甚雨在櫛字上，當本是沐甚雨櫛疾風，文義較順。淮南脩務篇云：禹沐浴霪雨，櫛扶風，可以爲證。淮南浴字乃衍文。李善注<span class="titles">文選</span>和王著作八公山詩引淮南作沐淫雨，櫛疾風。◎慶藩案：崔本甚作湛，是也。湛與淫同。論衡明雩篇久雨爲湛，湛即淫也。太史公自序帝辛湛湎，揚雄光禄勳箴桀紂淫雨。淫湛義同，字亦相通。<span class="titles">攷工記</span>（㤺）〔㡛〕<span class="jiaozhusup">〔校：㡛字依攷工記改。〕</span>氏淫之以蜃，杜子春云：淫當爲湛。淮南脩務篇正作禹沐淫雨。（禮檀弓門人後，雨甚。古書中少言甚雨者。）淮南覽冥篇東風而酒湛溢，湛溢即淫溢，謂酒得東風加長也。春秋繁露同類相動篇水得夜長數分，東風而酒湛溢，皆其證。<span class="normal">櫛</span>側筆反。</span>」使後世之墨者，多以裘褐爲衣，以跂蹻爲服，日夜不休，以自苦爲極，<span class="jiazhu"><span class="yinwen">注</span>謂自苦爲盡理之法。<span class="yinwen">疏</span>裘褐，粗衣也。木曰跂，草曰蹻也。後世墨者，翟之弟子也。裘褐跂蹻，儉也。日夜不休，力也。用此自苦，爲理之妙極也。<span class="yinwen">釋文</span><span class="normal">裘褐</span>户葛反。<span class="normal">跂</span>其逆反。<span class="normal">蹻</span>紀略反。李云：麻曰屩，木曰屐。屐與跂同，屩與蹻同。一云：鞋類也。一音居玉反，以藉鞋下也。</span>曰：「不能如此，非禹之道也，不足謂墨。」<span class="jiazhu"><span class="yinwen">注</span>非其時而守其道，所以爲墨也。<span class="yinwen">疏</span>墨者，禹之陳跡也。故不能苦勤，乖於禹道者，不可謂之墨也。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>相里勤之弟子五侯之徒，南方之墨者苦獲、已齒、鄧陵子之屬，俱誦墨經，而倍譎不同，相謂别墨；<span class="jiazhu"><span class="yinwen">注</span>必其<span class="jiaozhusup">〔校：「其」下高山寺本有「行志」二字。〕</span>各守所見，則所在無通，故於墨之中又相與别也。<span class="yinwen">疏</span>姓相里，名勤，南方之墨師也。苦獲五侯之屬，並是學墨人也。譎，異也。俱誦墨經而更相倍異，相呼爲别墨。<span class="yinwen">釋文</span><span class="normal">相</span>息亮反。<span class="normal">里勤</span>司馬云：墨師也。姓相里，名勤。◎俞樾曰：韓非子顯學篇有相里氏之墨，有相夫氏之墨，有（鄉）〔鄧〕<span class="jiaozhusup">〔校：鄧字依諸子平議改。〕</span>陵氏之墨。<span class="normal">苦獲已齒</span>李云：二人姓字也。<span class="normal">而倍</span>郭音佩，又裴罪反。<span class="normal">譎</span>古穴反。崔云：決也。◎慶藩案：倍譎，諸書多作倍僪，或作背譎，（吕氏春秋明理篇日有倍僪，高注：日旁之危氣也，在兩旁反出爲倍，在上反出爲僪。淮南覽冥篇臣心乖則背譎見於天。）皆背鐍之借字。<span class="titles">漢書</span>天文志暈適背穴，孟康曰：背，形如北字也；（案吴語韋昭注：北，古之背字。說文：北，乖也，從二人相背。則日兩旁氣外向者爲背，形與北相似，故孟康云背如北。）穴，讀作鐍，其形如（半）〔玉〕<span class="jiaozhusup">〔校：玉字依漢書注改。〕</span>鐍也。如淳曰：凡氣在〔日〕<span class="jiaozhusup">〔校：日上依漢書注改。〕</span>上，（日）爲冠爲戴，在旁直對爲珥，在旁如半環，向日爲抱，向外爲背，有氣刺日爲鐍，鐍，抉傷也。今案背鐍皆外向之名，莊子葢喻各泥一見，二人相背耳。以氣刺日爲鐍，失之。</span>以堅白同異之辯相訾，以觭偶不仵之辭相應；以巨子爲聖人，<span class="jiazhu"><span class="yinwen">注</span>巨子最能辨其所是以成其行。<span class="yinwen">疏</span>訾，毁也。巨，大也。獨唱曰觭，音奇。對辯曰偶。仵，倫次也。言鄧陵之徒，（然）〔雖〕蹈墨術，堅執堅白，各炫己能，合異爲同，析同爲異；或獨唱而寡和，或賓主而往來，以有無是非之辯相毁，用無倫次之辭相應，勤儉甚者，號爲聖人。<span class="yinwen">釋文</span><span class="normal">相訾</span>音紫。<span class="normal">以觭</span>紀宜反，又音寄。<span class="normal">不仵</span>音誤。徐音五。仵，同也。<span class="normal">巨子</span>向崔本作鉅。向云：墨家號其道理成者爲鉅子，若儒家之碩儒。</span>皆願爲之尸，<span class="jiazhu"><span class="yinwen">注</span>尸者，主也。</span>冀得爲其後世，至今不決。<span class="jiazhu"><span class="yinwen">注</span>爲欲係巨子之業也。<span class="yinwen">疏</span>咸願爲師主，庶傳業將來，對爭勝負不能決定也。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>墨翟禽滑釐之意則是，<span class="jiazhu"><span class="yinwen">注</span>意在不侈靡而備世之急，斯所以爲是。</span>其行則非也。<span class="jiazhu"><span class="yinwen">注</span>爲之太過故也。<span class="yinwen">疏</span>意在救物，所以是也；勤儉太過，所以非也。</span>將使後世之墨者，必自苦以腓无胈脛无毛相進而已矣。<span class="jiazhu"><span class="yinwen">疏</span>進，過也。後世學徒，執墨陳跡，精苦自勵，意在過人也。</span>亂之上也，<span class="jiazhu"><span class="yinwen">注</span>亂莫大於逆物而傷性也。</span>治之下也。<span class="jiazhu"><span class="yinwen">注</span>任眾適性爲上，今墨反之，故爲下。<span class="yinwen">疏</span>墨子之道，逆物傷性，故是治化之下術，荒亂之上首也。<span class="yinwen">釋文</span><span class="normal">治之</span>直吏反。</span>雖然，墨子真天下之好<span class="jiaozhusup">〔校：高山寺古鈔本好下有者字。〕</span>也，<span class="jiazhu"><span class="yinwen">注</span>爲其真好重<span class="jiaozhusup">〔校：高山寺本無「重」字。〕</span>聖賢不逆也，但不可以敎人。<span class="yinwen">釋文</span><span class="normal">之好</span>呼報反，注同。◎俞樾曰：真天下之好，謂其真好天下也，即所謂墨子兼愛也。下文曰將求之不得也，雖枯槁不舍也，此求字即心誠求之之求。求之不得，雖枯槁不舍，即所謂摩頂放踵，利天下爲之也。郭注未得。<span class="normal">爲其</span>于僞反。</span>將求之不得也，<span class="jiazhu"><span class="yinwen">注</span>無輩。</span>雖枯槁不舍也。<span class="jiazhu"><span class="yinwen">注</span>所以爲真好也。<span class="yinwen">疏</span>宇內好儉，一人而已，求其輩類，竟不能得。顦顇如此，終不休廢，率性真好，非矯爲也。<span class="yinwen">釋文</span><span class="normal">枯槁</span>苦老反。<span class="normal">不舍也</span>音捨。下章同。</span>才士也夫！<span class="jiazhu"><span class="yinwen">注</span>非有德也。<span class="yinwen">疏</span>夫，歎也。逆物傷性，誠非聖賢，亦勤儉救世才能之士耳。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>不累於俗，不飾於物，不苟於人，不忮於眾，<span class="jiazhu"><span class="yinwen">注</span>忮，逆也。<span class="yinwen">疏</span>於俗無患累，於物無矯飾，於人無苟且，於眾無逆忮，立於名行以養蒼生也。<span class="yinwen">釋文</span><span class="normal">忮</span>之豉反，逆也。司馬崔云：害也。字書云：很也。又音支，韋昭音洎。</span>願天下之安寧以活民命，人我之養畢足而止，<span class="jiazhu"><span class="yinwen">注</span>不敢望有餘也。</span>以此白心，古之道術有在於是者。<span class="jiazhu"><span class="yinwen">疏</span>每願宇內清夷，濟活黔首，物我儉素，止分知足，以此敎跡，清白其心，古術有在，相傳不替矣。<span class="yinwen">釋文</span><span class="normal">白心</span>崔云，明白其心也。白，或作任。</span>宋鈃尹文聞其風而悦之，<span class="jiazhu"><span class="yinwen">疏</span>姓宋，名鈃；姓尹，名文；並齊宣王時人，同遊稷下。宋著書一篇，尹著書二篇，咸師於黔〔首〕而爲之名也。性與敎合，故聞風悦愛。<span class="yinwen">釋文</span><span class="normal">宋鈃</span>音形。徐胡冷反，郭音堅。<span class="normal">尹文</span>崔云：齊宣王時人，著書一篇。◎俞樾曰：列子周穆王篇老成子學玄於尹文先生，未知即其人否。<span class="titles">漢書</span>藝文志尹文子一篇，在名家。師古曰：劉向云，與宋鈃俱遊稷下。</span>作爲華山之冠以自表，<span class="jiazhu"><span class="yinwen">注</span>華山上下均平。<span class="yinwen">疏</span>華山，其形如削，上下均平，而宋尹立志清高，故爲冠以表德之異。<span class="yinwen">釋文</span><span class="normal">華山之冠</span>華山上下均平，作冠象之，表己心均平也。</span>接萬物以别宥爲始；<span class="jiazhu"><span class="yinwen">注</span>不欲令相犯錯。<span class="yinwen">疏</span>宥，區域也。始，本也。置立名敎，應接人間，而區别萬有，用斯爲本也。<span class="yinwen">釋文</span><span class="normal">以别</span>彼列反，又如字。<span class="normal">宥爲始</span>始，首也。崔云：以别善惡，宥不及也。</span>語心之容，命之曰心之行，<span class="jiazhu"><span class="yinwen">疏</span>命，名也。發語吐辭，每令心容萬物，即名此容受而爲心行。</span>以聏合驩，以調海內，<span class="jiazhu"><span class="yinwen">注</span>强以其道聏令合，調令和也。<span class="yinwen">釋文</span><span class="normal">聏</span>崔本作𥅡，音而，郭音餌。司馬云：色厚貌。崔郭王云：和也。𥅡和萬物，物合則歡矣。一云：調也。<span class="normal">合驩</span>以道化物，和而調之，合意則歡。◎家世父曰：以𥅡合驩，諸本或作聏，莊子闕誤引作胹。說文肉部：胹，爛也。方言：胹，孰也。以胹合驩，即軟孰之意。太玄經䎡其中，䎡其膝，䎡其哇，司馬光集注：䎡字與軟同。亦正此意。闕誤作胹字者是也。<span class="normal">强以</span>其丈反。下皆同。<span class="normal">令合</span>力呈反。下同。</span>請欲置之以爲主。<span class="jiazhu"><span class="yinwen">注</span>二子請得若此者立以爲物主也。<span class="yinwen">疏</span>聏，和也。用斯名敎和調四海，庶令同合以得驩心，置立此人以爲物主也。</span>見侮不辱，<span class="jiazhu"><span class="yinwen">注</span>其意<span class="jiaozhusup">〔校：「意」原作「於」，據輯要本改。〕</span>以活民爲急也。</span>救民之鬭，禁攻寢兵，救世之戰。<span class="jiazhu"><span class="yinwen">注</span>所謂聏調。<span class="yinwen">疏</span>寢，息也。防禁攻伐，止息干戈，意在調和，不許戰鬭，假令欺侮，不以爲辱，意在救世，所以然也。</span>以此周行天下，上說下敎，雖天下不取，强聒而不舍者也，<span class="jiazhu"><span class="yinwen">注</span>聏調之理然也。<span class="yinwen">疏</span>用斯敎跡，行化九州，上說君王，下敎百姓，雖復物不取用，而强勸喧聒，不自廢舍也。<span class="yinwen">釋文</span><span class="normal">上說</span>音悦，又如字。<span class="normal">下敎</span>上，謂國主也，悦上之敎下也。一云：說，猶敎也。上敎敎下也。<span class="normal">聒</span>古活反，謂强聒其耳而語之也。</span>故曰上下見厭而强見也。<span class="jiazhu"><span class="yinwen">注</span>所謂不辱。<span class="yinwen">疏</span>雖復物皆厭賤，猶自强見勸他，所謂被人輕侮而不恥辱也。<span class="yinwen">釋文</span><span class="normal">見厭</span>於豔反，徐於贍反。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>雖然，其爲人太多，其自爲太少；<span class="jiazhu"><span class="yinwen">注</span>不因其自化而强以慰之，則其功太重也。<span class="yinwen">疏</span>夫達道聖賢，感而後應，先存諸己，後存諸人。今乃勤强勸人，被厭不已，當身枯槁，豈非自爲太少乎！<span class="yinwen">釋文</span><span class="normal">爲人</span>于僞反。下自爲同。</span>曰：「請欲固置五升之飯足矣，<span class="jiazhu"><span class="yinwen">注</span>斯明自爲之太少也。</span>先生恐不得飽，弟子雖飢，不忘天下。<span class="jiazhu"><span class="yinwen">注</span>宋鈃尹文稱天下爲先生，自稱爲弟子也。<span class="yinwen">疏</span>宋尹稱黔首爲先生，自謂爲弟子，先物後己故也。坦然之跡，意在勤儉，置五升之飯，爲一日之食，唯恐百姓之飢，不慮己身之餓，不忘天下，以此爲心，勤儉故養蒼生也，用斯作法，晝夜不息矣。</span>」日夜不休，曰：「我必得活哉！<span class="jiazhu"><span class="yinwen">注</span>謂民（亦）〔必〕<span class="jiaozhusup">〔校：必字依趙諫議本改。〕</span>當報己也。</span>」圖傲乎救世之士哉！<span class="jiazhu"><span class="yinwen">注</span>揮斥高大之貌。<span class="yinwen">疏</span>圖傲，高大之貌也。言其强力忍垢，接濟黎元，雖未合道，可謂救世之人也。<span class="yinwen">釋文</span><span class="normal">圖傲</span>五報反。</span>曰：「君子不爲苛察，<span class="jiazhu"><span class="yinwen">注</span>務寬恕也。<span class="yinwen">疏</span>夫賢人君子，恕己寬容，終不用取捨之心苟且伺察於物也。<span class="yinwen">釋文</span><span class="normal">苛察</span>音河。一本作苟。◎慶藩案：苛一本作苟，非也。古書從句從可之字，往往因隸變而譌，苛作苟，亦形似之誤也。漢巴郡太守張納碑犴無拘紲之人，拘作抲，朐忍蠻夷，朐作胢。冀州從事郭君碑凋柯霜榮，柯字作枸，說文抲字解引酒誥曰盡執抲，今本抲作拘。<span class="titles">攷工記</span>妢胡之笴，注：故書笴爲笱，杜子春云：笱當作笴。管子五輔篇上彌殘苛而無解舍，苛，今本譌作苟。皆其明證。</span>不以身假物，<span class="jiazhu"><span class="yinwen">注</span>必自出其力也。<span class="yinwen">疏</span>立身求己，不必假物以成名也。</span>」以爲无益於天下者，明之不如已也，<span class="jiazhu"><span class="yinwen">注</span>所以爲救世之士也。<span class="yinwen">疏</span>已，止也。苦心勞形，乖道逆物，既無益於宇內，明不如止而勿行。</span>以禁攻寢兵爲外，<span class="jiazhu"><span class="yinwen">疏</span>爲利他，外行也。</span>以情欲寡淺爲內，<span class="jiazhu"><span class="yinwen">疏</span>爲自利，內行也。</span>其小大精粗，其行適至是而止。<span class="jiazhu"><span class="yinwen">注</span>未能經虛涉曠。<span class="yinwen">疏</span>自利利他，內外兩行，雖復大小有異，精粗稍殊，而立趨維綱，不過適是而已矣。<span class="yinwen">釋文</span><span class="normal">其行</span>下孟反，又如字。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>公而不當，<span class="jiaozhusup">〔校：趙諫議本當作黨。〕</span>易而无私，決然无主，<span class="jiazhu"><span class="yinwen">注</span>各自任也。<span class="yinwen">疏</span>公正而不阿黨，平易而無偏私，依理斷決，無的主宰，所謂法者，其在於斯。<span class="yinwen">釋文</span><span class="normal">不當</span>丁浪反。崔本作黨，云：至公無黨也。◎盧文弨曰：作不黨是。<span class="normal">易而</span>以豉反。</span>趣物而不兩，<span class="jiazhu"><span class="yinwen">注</span>物得所趣，故一。<span class="yinwen">疏</span>意在理趣而於物無二也。</span>不顧於慮，不謀於知，於物无擇，與之俱往，<span class="jiazhu"><span class="yinwen">疏</span>依理用法，不顧前後，斷決正直，無所懼慮，亦不運知，法外謀謨，守法而往，酷而無擇。<span class="yinwen">釋文</span><span class="normal">於知</span>音智。下棄知同。</span>古之道術有在於是者。<span class="jiazhu"><span class="yinwen">疏</span>自五帝已來，有以法爲政術者，故有可尚之跡而猶在乎世。</span>彭蒙田駢慎到聞其風而悦之，<span class="jiazhu"><span class="yinwen">疏</span>姓彭，名蒙；姓田，名駢；姓慎，名到；並齊之隱士，俱游稷下，各著書數篇。性與法合，故聞風悦愛也。◎俞樾曰：據下文，彭蒙當是田駢之師。意林引尹文子有彭蒙曰：雉兔在野，眾皆逐之，分未定也；雞豕滿市，莫有志者，分定故也。<span class="yinwen">釋文</span><span class="normal">田駢</span>薄田反。齊人也，遊稷下，著書十五篇。慎子云：名廣。◎俞樾曰：<span class="titles">漢書</span>藝文志道家田子二十五篇，名駢，齊人，遊稷下，號天口〔駢〕。<span class="jiaozhusup">〔校：駢字依漢書補。〕</span>吕覽不二篇陳駢貴齊，即田駢也。淮南人間篇唐子短陳駢子於齊威王云云，即田駢之事實，亦可見貴齊之一端矣。</span>齊萬物以爲首，曰：「天能覆之而不能載之，地能載之而不能覆之，大道能包之而不能辯之，知萬物皆有所可，有所不可，故曰選則不徧，<span class="jiazhu"><span class="yinwen">注</span>都用乃周。<span class="yinwen">疏</span>夫天覆地載，各有所能，大道包容，未嘗辯說。故知萬物有可不可，隨其性分，但當任之，若欲揀選，必不周徧也。<span class="yinwen">釋文</span><span class="normal">不徧</span>音遍。</span>敎則不至，<span class="jiazhu"><span class="yinwen">注</span>任<span class="jiaozhusup">〔校：「任」原作「性」，據續古逸本、輯要本改。〕</span>其性乃至。<span class="yinwen">釋文</span><span class="normal">不至</span>一本作不王。</span>道則无遺者矣。」<span class="jiazhu"><span class="yinwen">疏</span>（異）〔萬〕物不同，稟性各異，以此敎彼，良非至極，若率<span class="jiaozhusup">〔校：據輯要本刪「率」下「至」字。〕</span>玄道，則物皆自得而無遺失矣。<span class="yinwen">釋文</span><span class="normal">無遺</span>如字。本又作貴。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>是故慎到棄知去己而緣不得已，泠汰於物以爲道理，<span class="jiazhu"><span class="yinwen">注</span>泠汰，猶聽放也。<span class="yinwen">疏</span>泠汰，猶揀鍊也。息慮棄知，忘身去己，機不得已，感而後應，揀鍊是非，據法斷決，慎到守此，用爲道理。◎俞樾曰：<span class="titles">史記</span>孟荀列傳慎到，趙人，著十二論。<span class="titles">漢書</span>藝文志法家有慎子四十二篇，名到，先申韓，申韓稱之。<span class="yinwen">釋文</span><span class="normal">去己</span>起吕反。章內注同。<span class="normal">泠</span>音零。<span class="normal">汰</span>音泰，徐徒葢反。郭云：泠汰，猶聽放也。一云：泠汰，猶沙汰也，謂沙汰使之泠然也；皆泠汰之歸於一，以此爲道理也。或音裔，又音替。</span>曰知不知，將薄知而後鄰傷之者也，<span class="jiazhu"><span class="yinwen">注</span>謂知力淺，不知任其自然，故薄之而（後）〔又〕鄰傷（也）〔焉〕。<span class="jiaozhusup">〔校：又焉二字依世德堂本改。〕</span><span class="yinwen">疏</span>鄰，近也。夫知則有所不知，故薄淺其知；雖復薄知而未能都忘，故猶近傷於理。</span>謑髁无任而笑天下之尚賢也，<span class="jiazhu"><span class="yinwen">注</span>不肯當其任而任夫眾人，眾人各自能，則無爲横復尚賢也。<span class="yinwen">疏</span>謑髁，不定貌也。隨物順情，無的任用，物各自得，不尚賢能，故笑之也。<span class="yinwen">釋文</span><span class="normal">謑</span>胡啓反，又音奚，又苦迷反。說文云：恥也。五米反。<span class="normal">髁</span>户寡反，郭勘禍反；謑髁，譌倪不正貌。王云：謂謹刻也。◎家世父曰：說文：謑詬，恥也。謑，一作𧫟。賈誼治安策，𧫟詬無節。髁，髀骨也。髁，通作跨。廣韻：跨，同踝。釋名：踝，〔确也〕，居足〔兩〕旁磽确〔然也〕，<span class="jiaozhusup">〔校：确也等五字依釋名原文補。〕</span>亦因其形踝踝然也。謑髁，謂堅确能忍恥辱。釋文：謑髁，譌倪不正貌。王云，謹刻也。均未免望文生義。<span class="normal">無任</span>無所施任也。王云，雖謹刻於法，而猶能不自任以事，事不與眾共之，則無爲尚賢，所以笑也。<span class="normal">横復</span>扶又反。</span>縱脱无行而非天下之大聖，<span class="jiaozhusup">〔校：古鈔卷子本聖下有也字。〕</span><span class="jiazhu"><span class="yinwen">注</span>欲壞其跡，使物不殉。<span class="yinwen">疏</span>縱恣脱略，不爲仁義之德行，忘遺陳跡，故非宇內之聖人也。<span class="yinwen">釋文</span><span class="normal">無行</span>下孟反。下人之行同。</span>椎拍輐斷，與物宛轉，<span class="jiazhu"><span class="yinwen">注</span>法家雖妙，猶有椎拍，故未泯合。<span class="yinwen">疏</span>椎拍，笞撻也。輐斷，行刑也。宛轉，變化也。復能打拍刑戮，而隨順時代，故能與物變化而不固執之者也。<span class="yinwen">釋文</span><span class="normal">椎</span>直追反。<span class="normal">拍</span>普百反。<span class="normal">輐</span>五管反，又胡亂反，又五亂反。徐胡管反，圓也。<span class="normal">斷</span>丁管反，又丁亂反，方也。王云，椎拍輐斷，皆刑截者所用。◎家世父曰：釋文：輐，圓也。王云，椎拍輐斷，皆刑截者所用。疑王說非也。輐斷即下文魭斷，郭象云：魭斷，無圭角也。說文：椎，擊也。拍，拊也。言擊拊之而已，不用攻刺；魭斷之而已，不用鋒稜；所以處制事物而與爲宛轉也。</span>舍是與非，苟可以免，<span class="jiazhu"><span class="yinwen">疏</span>不固執是非，苟且免於當世之爲也。</span>不師知慮，不知前後，<span class="jiazhu"><span class="yinwen">注</span>不能知是之與非，前之與後，瞑<span class="jiaozhusup">〔校：「瞑」原作「睧」，據輯要本改。〕</span>目恣性，苟免當時之患也。<span class="yinwen">疏</span>不師其成心，不運其<span class="jiaozhusup">〔校：「其」原作「用」，據輯要本改。〕</span>知慮，亦不瞻前顧後，（人）〔矯〕性（爲）〔僞〕情，直舉弘綱，順物而已。<span class="yinwen">釋文</span><span class="normal">不師知</span>音智。</span>魏然而已矣。<span class="jiazhu"><span class="yinwen">注</span>任性獨立。<span class="yinwen">疏</span>魏然，不動之貌也。雖復處俗同塵，而魏然獨立也。<span class="yinwen">釋文</span><span class="normal">魏然</span>魚威反，李五回反。</span>推而後行，曳而後往，<span class="jiazhu"><span class="yinwen">注</span>所謂緣於不得已。<span class="yinwen">疏</span>推而曳之，緣不得已，感而後應，非先唱也。</span>若飄風之還，若羽之旋，若磨石之隧，全而无非，動靜无過，未嘗有罪。<span class="jiazhu"><span class="yinwen">疏</span>磨，磑也。隧，轉也。如飄風之回，如落羽之旋，若磑石之轉。三者無心，故能全得，是以無是無非，無罪無過，無情任物，故致然也。<span class="yinwen">釋文</span><span class="normal">若飄</span>婢遥反，一音必遥反。<span class="titles">爾雅</span>云：回風爲飄。<span class="normal">之還</span>音旋，一音環。<span class="normal">若磨</span>末佐反，又如字。<span class="normal">石之隧</span>音遂，回也。徐絶句，一讀至全字絶句。<span class="normal">全而無非</span>磨石所剴，麤細全在人，言德全無見非責時，言其無心也。</span>是何故？<span class="jiazhu"><span class="yinwen">疏</span>假設疑問以顯其能。</span>夫无知之物，无建己之患，无用知之累，動靜不離於理，是以終身无譽。<span class="jiazhu"><span class="yinwen">注</span>患生於譽，譽生於有建。<span class="yinwen">疏</span>夫物莫不耽滯身己，建立功名，運用心知，没溺前境。今磨磑等，行藏任物，動靜無心，恆居妙理，患累斯絶，是以終於天命，無咎無譽也。<span class="yinwen">釋文</span><span class="normal">不離</span>力智反。</span>故曰至於若无知之物而已，无用賢聖，<span class="jiazhu"><span class="yinwen">注</span>唯聖人然後能去知與故，循天之理，故愚知處宜，貴賤當位，賢不肖襲情，而云無用聖賢，所以爲不知道也。</span>夫塊不失道。<span class="jiazhu"><span class="yinwen">注</span>欲令去知如土塊也。亦爲凡物云云，皆無緣得道，道非徧物也。<span class="yinwen">疏</span>貴尚無知，情同瓦石，無用賢聖，闇若夜游，遂如土塊，名爲得理。慎到之惑，其例如斯。<span class="yinwen">釋文</span><span class="normal">夫塊</span>苦對反，或苦猥反。<span class="normal">欲令</span>力呈反。</span>豪桀相與笑之曰：「慎到之道，非生人之行而至死人之理，<span class="jiazhu"><span class="yinwen">注</span>夫去知任性，然後神明洞照，所以爲賢聖也。而云土塊乃不失道，人若土塊，非死如何！豪桀所以笑也。<span class="yinwen">疏</span>夫得道賢聖，照物無心，德合二儀，明齊三景。今乃以土塊爲道，與死何殊！既無神用，非生人之行也。是以英儒贍聞，玄通豪桀，知其乖理，故嗤笑之。</span>適得怪焉。」<span class="jiazhu"><span class="yinwen">注</span>未合至道，故爲詭怪。<span class="yinwen">疏</span>不合至道者，適爲其怪也。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>田駢亦然，學於彭蒙，得不敎焉。<span class="jiazhu"><span class="yinwen">注</span>得自任之道也。<span class="yinwen">疏</span>田駢慎到，稟業彭蒙，縱任放誕，無所敎也。</span>彭蒙之師曰：「古之道人，至於莫之是莫之非而已矣。<span class="jiazhu"><span class="yinwen">注</span>所謂齊萬物以爲首。</span>其風窢然，惡可而言？<span class="jiazhu"><span class="yinwen">注</span>逆風所動之聲。<span class="yinwen">疏</span>窢然，迅速貌也。古者道人，虛懷忘我，指爲天地，無復是非，風敎窢然，隨時過去，何可留其聖跡，執而言之也。<span class="yinwen">釋文</span><span class="normal">窢</span>字亦作罭，又作閾，況逼反，又火麥反。向郭云：逆風聲。<span class="normal">惡可</span>音烏。</span>」常反人，不見<span class="jiaozhusup">〔校：趙諫議本見作聚。〕</span>觀，<span class="jiazhu"><span class="yinwen">注</span>不順民望。<span class="yinwen">疏</span>未能大順羣品，而每逆忤人心，亦不能致蒼生之稱其瞻望也。<span class="yinwen">釋文</span><span class="normal">不見觀</span>一本作不聚觀。</span>而不免於魭斷。<span class="jiazhu"><span class="yinwen">注</span>雖立法而魭斷無圭角也。<span class="yinwen">疏</span>魭斷，無圭角貌也。雖復立法施化，而未能大齊萬物，故不免於魭斷也。<span class="yinwen">釋文</span><span class="normal">於魭</span>五管反，又五亂反。<span class="normal">斷</span>丁管反。郭云：魭斷，無圭角也。一本無斷字。</span>其所謂道非道，而所言之韙不免於非。<span class="jiazhu"><span class="yinwen">注</span>韙，是也。<span class="yinwen">疏</span>韙，是也。慎到所謂爲道者非正道也，所言爲是者不是也，故不免於非也。<span class="yinwen">釋文</span><span class="normal">韙</span>于鬼反，是也。</span>彭蒙田駢慎到不知道。<span class="jiazhu"><span class="yinwen">注</span>道無所不在，而云土塊乃不失道，所以爲不知。<span class="yinwen">疏</span>雖復習尚虛忘，以無心爲道，而未得圓照，故不知也。</span>雖然，概乎皆嘗有聞者也。<span class="jiazhu"><span class="yinwen">注</span>但不至也。<span class="yinwen">疏</span>彭蒙之類，雖未體真，而志尚〔無〕<span class="jiaozhusup">〔校：王孝魚補「無」字，而中華點校本《南華眞經注疏》補「去」字，更勝。〕</span>知，略有梗概，更相師祖，皆有稟承，非獨臆斷，故嘗有聞之也。<span class="yinwen">釋文</span><span class="normal">概乎</span>古愛反。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>以本爲精，以物爲粗，<span class="jiazhu"><span class="yinwen">疏</span>本，無也。物，有也。用無爲妙，道爲精，用有爲事，物爲粗。</span>以有積爲不足，<span class="jiazhu"><span class="yinwen">注</span>寄之天下，乃有餘也。</span>澹然獨與神明居，古之道術有在於是者。<span class="jiazhu"><span class="yinwen">疏</span>貪而儲積，心常不足，知足止分，故清廉虛淡，絶待獨立而精神，道無不在，自古有之也。<span class="yinwen">釋文</span><span class="normal">澹然</span>徒暫反。</span>關尹老耼聞其風而悦之，<span class="jiazhu"><span class="yinwen">疏</span>姓尹，名熹，字公度，周平王時函谷關令，故（爲）〔謂〕之關尹也。姓李，名耳，字伯陽，外字老耼，即尹熹之師老子也。師資唱和，與理相應，故聞無爲之風而悦愛之也。<span class="yinwen">釋文</span><span class="normal">關尹</span>關令尹喜也。或云：尹喜字公度。<span class="normal">老耼</span>他甘反，即老子也。爲喜著書十九篇。◎俞樾曰：<span class="titles">漢書</span>藝文志道家有關尹子九篇，注云：名喜，爲關吏。或以尹喜爲姓名，失之。又按釋文云：老子爲喜著書十九篇。考老子一書，漢志有鄰氏經傳四篇、傅氏經說三十七篇、徐氏經說六篇，未聞有十九篇之說。吕覽不二篇關尹貴清，高注：關尹，關正也，名喜，作道書九篇，能相風角，知將有神人而老子到，喜說之，請著上至經五千言。上至經之名，他書所未見也。</span>建之以常无有，<span class="jiazhu"><span class="yinwen">注</span>夫無有何所能建？建之以常無有，則明有物之自建也。</span>主之以太一，<span class="jiazhu"><span class="yinwen">注</span>自天地以及羣物，皆各自得而已，不兼他飾，斯非主之以太一耶！<span class="yinwen">疏</span>太者廣大之名，一以不二爲稱。言大道曠蕩，無不制圍，括囊萬有，通而爲一，故謂之太一也。建立言敎，每以凝常無物爲宗，悟其指歸，以虛通太一爲主。斯葢好儉以勞形質，未可以敎他人，亦無勞敗其道術也。</span>以濡弱謙下爲表，以空虛不毁萬物爲實。<span class="jiazhu"><span class="yinwen">疏</span>表，外也。以柔弱謙和爲權智外行，以空惠圓明爲實智內德也。<span class="yinwen">釋文</span><span class="normal">以濡</span>如兗反，一音儒。<span class="normal">謙下</span>遐嫁反。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>關尹曰：「在己无居，<span class="jiazhu"><span class="yinwen">注</span>物來則應，應而不藏，故功隨物去。<span class="yinwen">疏</span>成功弗居，推功於物，用此在己而修其身也。</span>形物自著。<span class="jiazhu"><span class="yinwen">注</span>不自是而委萬物，故物形各自彰著。<span class="yinwen">疏</span>委任萬物，不伐其功，故彼之形性各自彰著也。</span>其動若水，其靜若鏡，其應若響。<span class="jiazhu"><span class="yinwen">注</span>常無情也。<span class="yinwen">疏</span>動若水流，靜如懸鏡，其逗機也似響應聲，動靜無心，神用故速。<span class="yinwen">釋文</span><span class="normal">若響</span>許丈反。</span>芴乎若亡，寂乎若清，同焉者和，得焉者失。<span class="jiazhu"><span class="yinwen">注</span>常全者不知所得也。<span class="yinwen">疏</span>芴，忽也。亡，無也。夫道非有非無，不清不濁，故闇忽似無，體非無也，靜寂如清也。是已同靡清濁，和蒼生之淺見也，遂以此清虛無爲而爲德者，斯喪道矣。<span class="yinwen">釋文</span><span class="normal">芴</span>音忽。</span>未嘗先人而常隨人。」<span class="jiazhu"><span class="yinwen">疏</span>和而不唱也。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>老耼曰：「知其雄，守其雌，爲天下谿；知其白，守其辱，爲天下谷。<span class="jiazhu"><span class="yinwen">注</span>物各自守其分，則靜默而已，無雄白也。夫雄白者，非尚勝自顯者耶？尚勝自顯，豈非逐知過分以殆其生耶？故古人不隨無崖之知，守其分內而已，故其性全。其性全，然後能及天下；能及天下，然後歸之如谿谷也。<span class="jiaozhusup">〔校：趙諫議本無也字。〕</span><span class="yinwen">疏</span>夫英雄俊傑，進躁所以夭年；<span class="jiaozhusup">〔校：「年」，輯要本作「折」。〕</span>雌柔謙下，退靜所以長久。是以去彼顯白之榮華，取此韜光之屈辱，斯乃學道之樞機，故爲宇內之谿谷也。而谿谷俱是川壑，但谿小而谷大，故重言耳。<span class="yinwen">釋文</span><span class="normal">谿</span>苦兮反。</span>」人皆取先，己獨取後，<span class="jiazhu"><span class="yinwen">注</span>不與萬物爭鋒，然後天下樂推而不厭，故後其身。<span class="yinwen">疏</span>俗人皆尚勝趨先，大聖獨謙卑處後，故道經云，後其身而身先（故）也。</span>曰受天下之垢；<span class="jiazhu"><span class="yinwen">注</span>雌辱後下之類，皆物之所謂垢。<span class="yinwen">疏</span>退身居後，推物在先，斯受垢辱之者。<span class="yinwen">釋文</span><span class="normal">之垢</span>音苟。</span>人皆取實，<span class="jiazhu"><span class="yinwen">注</span>唯知有之以爲利，未知無之以爲用。<span class="yinwen">疏</span>貪資貨也。</span>己獨取虛，<span class="jiazhu"><span class="yinwen">注</span>守沖泊以待羣實。<span class="yinwen">疏</span>守沖寂也。<span class="yinwen">釋文</span><span class="normal">沖泊</span>步各反。</span>无藏也故有餘，<span class="jiazhu"><span class="yinwen">注</span>付萬物使各自守，故不患其少。<span class="yinwen">疏</span>藏，積也。知足守分，散而不積，故有餘。</span>巋然而有餘。<span class="jiazhu"><span class="yinwen">注</span>獨立自足之謂。<span class="yinwen">疏</span>巋然，獨立之謂也。言清廉潔己，在物至稀，獨有聖人無心而已。<span class="yinwen">釋文</span><span class="normal">巋</span>去軌反，又去類反。本或作魏。</span>其行身也，徐而不費，<span class="jiazhu"><span class="yinwen">注</span>因民所利而行之，隨四時而成之，常與道理俱，故無疾無費也。<span class="yinwen">疏</span>費，損也。夫達道之人，無近恩惠，食苟簡之田，立不貸之圃，從容閒雅，終不損己爲（於）物耳，以此爲行而養其身也。<span class="yinwen">釋文</span><span class="normal">不費</span>芳味反。</span>无爲也而笑巧；<span class="jiazhu"><span class="yinwen">注</span>巧者有爲，以傷神器之自成，故無爲者，因其自生，任其自成，萬物各得自爲。蜘蛛猶能結網，則人人自有所能矣，無貴於工倕也。<span class="yinwen">疏</span>率性而動，淳朴無爲，嗤彼俗人，機心巧僞也。<span class="yinwen">釋文</span><span class="normal">蜘</span>音知。<span class="normal">蛛</span>音誅。<span class="normal">工倕</span>音垂。</span>人皆求福，己獨曲全，<span class="jiazhu"><span class="yinwen">注</span>委順至理則常全，故無所求福，福已足。</span>曰苟免於咎。<span class="jiazhu"><span class="yinwen">注</span>隨物，故物不得咎也。<span class="yinwen">疏</span>咎，禍也。俗人愚迷，所爲封執，但知求福，不能慮禍。唯大聖虛懷，委曲隨物，保全生道，且免災殃。</span>以深爲根，<span class="jiazhu"><span class="yinwen">注</span>（理）〔埋〕<span class="jiaozhusup">〔校：埋字依宋本改。〕</span>根於大初之極，不可謂之淺也。<span class="yinwen">釋文</span><span class="normal">大初</span>音泰。</span>以約爲紀，<span class="jiazhu"><span class="yinwen">注</span>去甚泰也。<span class="yinwen">疏</span>以深玄爲德之本根，以儉約爲行之綱紀。<span class="yinwen">釋文</span><span class="normal">去甚</span>起吕反。</span>曰堅則毁矣，<span class="jiazhu"><span class="yinwen">注</span>夫至順則雖金石無堅也，迕逆則雖水氣無軟<span class="jiaozhusup">〔校：世德堂本軟作耎。〕</span>也。至順則全，迕逆則毁，斯正理也。<span class="yinwen">釋文</span><span class="normal">迕逆</span>五故反。<span class="normal">無軟</span>如兗反，本或作濡，音同。◎盧文弨曰：今書作無耎。</span>銳則挫矣。<span class="jiazhu"><span class="yinwen">注</span>進躁無崖爲銳。<span class="yinwen">疏</span>毁損堅剛之行，挫止貪銳之心，故道經云挫其銳。<span class="yinwen">釋文</span><span class="normal">挫</span>作卧反。</span>常寬容<span class="jiaozhusup">〔校：高山寺本無容字。〕</span>於物，<span class="jiazhu"><span class="yinwen">注</span>各守其分，則寬<span class="jiaozhusup">〔校：「寬」原作「自」，據輯要本改。〕</span>容有餘。</span>不削於人，<span class="jiazhu"><span class="yinwen">注</span>全其性也。<span class="yinwen">疏</span>退己謙和，故寬容於物；知足守分，故不侵削於人也。</span>可謂<span class="jiaozhusup">〔校：高山寺本作雖未，闕誤同，云：江南古藏本及文李二本俱作可謂至極。〕</span>至極。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>關尹老耼乎！古之博大真人哉！<span class="jiazhu"><span class="yinwen">疏</span>關尹老子，古之大聖，窮微極妙，冥真合道；敎則浩蕩而弘博，理則廣大而深玄，莊子庶幾，故有斯嘆也。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>芴<span class="jiaozhusup">〔校：趙諫議本芴作寂。〕</span>漠无形，變化无常，<span class="jiazhu"><span class="yinwen">注</span>隨物也。<span class="yinwen">疏</span>妙本無形，故寂漠也；跡隨物化，故無常也。<span class="yinwen">釋文</span><span class="normal">芴</span>元嘉本作寂。<span class="normal">漠</span>音莫。</span>死與生與，天地並與，神明往與！<span class="jiazhu"><span class="yinwen">注</span>任化也。<span class="yinwen">疏</span>以死生爲晝夜，故將二儀並也；隨造化而轉變，故共神明往矣。<span class="yinwen">釋文</span><span class="normal">死與</span>音餘。下同。</span>芒乎何之，忽乎何適，<span class="jiazhu"><span class="yinwen">注</span>無意趣也。<span class="yinwen">疏</span>委自然而變化，隨芒忽而遨遊，既無情於去取，亦任命而之適。<span class="yinwen">釋文</span><span class="normal">芒乎</span>莫剛反。下同。</span>萬物畢羅，莫足以歸，<span class="jiazhu"><span class="yinwen">注</span>故都任置。<span class="yinwen">疏</span>包羅庶物，囊括宇內，未嘗離道，何處歸根。</span>古之道術有在於是者。莊周聞其風而悦之，以謬悠之說，荒唐之言，无端崖之辭，時恣縱而不儻，<span class="jiaozhusup">〔校：趙本儻作黨。〕</span>不以觭見之也。<span class="jiazhu"><span class="yinwen">注</span>不急欲使物見其意。<span class="yinwen">疏</span>謬，虛也。悠，遠也。荒唐，廣（天）〔大〕也。恣縱，猶放任也。觭，不偶也。而莊子應世挺生，冥契玄道，故能致虛遠深弘之說，無涯無緒之談，隨時放任而不偏黨，和氣混俗，未嘗觭介也。<span class="yinwen">釋文</span><span class="normal">謬悠</span>謂若忘於情實者也。<span class="normal">荒唐</span>謂廣大無域畔者也。◎慶藩案：無端崖，猶無垠鄂也。淮南原道篇無垠鄂之門，許注垠鄂（鍔）（案引注鄂誤鍔。）云：端崖也。（見<span class="titles">文選</span>張衡西京賦注。）高注：無形狀也。說文土部：垠，地垠也。楚辭王注：垠，岸崖也。<span class="titles">文選</span>甘泉賦李善注：（郭）〔鄂〕，垠堮也。<span class="normal">而儻</span>丁蕩反。徐敕蕩反。◎盧文弨曰：今書時恣縱而不儻有不字。<span class="normal">觭</span>音羈，徐起宜反。</span>以天下爲沈濁，不可與莊語，<span class="jiazhu"><span class="yinwen">注</span>累於形名，以莊語爲狂而不信，故不與也。<span class="yinwen">疏</span>莊語，猶大言也。宇內黔黎，沈滯闇濁，咸溺於小辯，未可與說大言也。<span class="yinwen">釋文</span><span class="normal">莊語</span>並如字。郭云：莊，莊周也。一云：莊，〔端〕<span class="jiaozhusup">〔校：端字依世德堂本及釋文原本移上。〕</span>正也。一本作壯，側亮反，（端）大也。◎慶藩案：莊壯，古音義通用。逸周書諡法篇兵甲亟作曰莊，叡圉克服曰莊，勝敵志强曰莊，死於原野曰莊，屢征殺伐曰莊。莊之言壯也。楚辭遠游精粹而始壯，與行鄉陽爲韻。詩鄘風君子偕老箋顔色之莊，釋文：莊，本又作壯。禮檀弓衞有太史曰柳莊，<span class="titles">漢書</span>古今人表作柳壯。天下不可與莊語，釋文：壯，一本作壯。皆其明證。</span>以巵言爲曼衍，以重言爲真，以寓言爲廣。<span class="jiazhu"><span class="yinwen">疏</span>巵言，不定也。曼衍，無心也。重，尊老也。寓，寄也。夫巵滿則傾，巵空則仰，故以巵器以況至言。而耆艾之談，體多真實，寄之他人，其理深廣，則鴻蒙雲將海若之徒是也。<span class="yinwen">釋文</span><span class="normal">以巵</span>音支。</span>獨與天地精神往來而不敖倪於萬物，<span class="jiazhu"><span class="yinwen">注</span>其言通至理，正當萬物之性命。<span class="yinwen">疏</span>敖倪，猶驕矜也。抱真精之智，運不測之神，寄跡域中，生來死往，謙和順物，固不驕矜。<span class="yinwen">釋文</span><span class="normal">不敖</span>五報反。<span class="normal">倪</span>音詣。</span>不譴是非，<span class="jiazhu"><span class="yinwen">注</span>己無是非，故恣物（兩）〔而〕<span class="jiaozhusup">〔校：而字依世德堂本改。〕</span>行。<span class="yinwen">釋文</span><span class="normal">不譴</span>遣戰反。</span>以與世俗處。<span class="jiazhu"><span class="yinwen">注</span>形羣於物。<span class="yinwen">疏</span>譴，責也。是非無主，不可窮責，故能混世揚波，處於塵俗也。</span>其書雖瑰瑋而連犿无傷也。<span class="jiazhu"><span class="yinwen">注</span>還與物合，故無傷也。<span class="yinwen">疏</span>瑰瑋，弘壯也。連犿，和混也。莊子之書，其旨高遠，言猶涉俗，故合物而無傷。<span class="yinwen">釋文</span><span class="normal">瑰</span>古回反。<span class="normal">瑋</span>瑰瑋，奇特也。<span class="normal">連犿</span>本亦作抃，同。芳袁反。又音獾，又敷晚反。李云：皆宛轉貌。一云：相從之貌，謂與物相從不違，故無傷也。</span>其辭雖參差而諔詭可觀。<span class="jiazhu"><span class="yinwen">注</span>不唯應當時之務，故參差。<span class="yinwen">疏</span>參差者，或虛或實，不一其言也。諔詭，猶滑稽也。雖寓言託事，時代參差，而諔詭滑稽，甚可觀閲也。<span class="yinwen">釋文</span><span class="normal">參</span>初林反。注同。<span class="normal">差</span>初宜反。<span class="normal">諔</span>尺叔反。</span>彼其充實不可以已，<span class="jiazhu"><span class="yinwen">注</span>多所有也。<span class="yinwen">疏</span>已，止也。彼所著書，辭清理遠，括囊無實，富贍無窮，故不止極也。</span>上與造物者遊，而下與外死生无終始者爲友。<span class="jiazhu"><span class="yinwen">疏</span>乘變化而遨遊，交自然而爲友，故能混同生死，冥一始終。本妙跡粗，故言上下。</span>其於本也，弘大而辟，深閎而肆，其於宗也，可謂稠<span class="jiaozhusup">〔校：趙本稠作調。〕</span>適而上遂矣。<span class="jiazhu"><span class="yinwen">疏</span>闢，開也。弘，大也。閎，亦大也。肆，申也。遂，達也。言至本深大，申暢開通，真宗調適，上達玄道也。<span class="yinwen">釋文</span><span class="normal">而辟</span>婢亦反。<span class="normal">深閎</span>音宏。<span class="normal">稠適</span>稠，音調。本亦作調。</span>雖然，其應於化而解於物也，<span class="jiazhu"><span class="yinwen">疏</span>言此莊書，雖復諔詭，而應機變化，解釋物情，莫之先也。</span>其理不竭，其來不蛻，<span class="jiazhu"><span class="yinwen">疏</span>蛻，脱捨也。妙理虛玄，應無窮竭，而機來感己，終不蛻而捨之也。<span class="yinwen">釋文</span><span class="normal">不蛻</span>音悦，徐始銳反，又敕外反。</span>芒乎昧乎，未之盡者。<span class="jiazhu"><span class="yinwen">注</span>莊子通以平意說己，與說他人無異也，案其辭明爲汪汪然，禹（亦）〔拜〕<span class="jiaozhusup">〔校：拜字依世德堂本改。〕</span>昌言，亦何嫌乎此也！<span class="yinwen">疏</span>芒昧，猶窈冥也。言莊子之書，窈窕深遠，芒昧恍忽，視聽無辯，若以言象徵求，未窮其趣也。<span class="yinwen">釋文</span><span class="normal">汪汪</span>烏黃反。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>惠施多方，其書五車，其道舛駁，其言也<span class="jiaozhusup">〔校：高山寺本無也字。〕</span>不中。<span class="jiazhu"><span class="yinwen">疏</span>舛，差殊也。駁，雜揉也。既多方術，書有五車，道理殊雜而不純，言辭雖辯而無當也。<span class="yinwen">釋文</span><span class="normal">惠施</span>施，惠子名。<span class="normal">五車</span>尺蛇反，又音居。<span class="normal">舛</span>川兗反，徐尺允反。<span class="normal">駁</span>邦角反。◎慶藩案：司馬作踳駁。<span class="titles">文選</span>左太沖魏都賦注引司馬云：踳讀曰舛；舛，乖也；駁，色雜不同也。釋文闕。◎藩又案舛駁，當作踳駁。又（引司馬此注）作踳馳。淮南俶真篇二者代謝舛馳。說山篇分流舛馳。（<span class="titles">玉篇</span>引作僢馳。）氾論篇見聞舛馳於外。法言敍曰，諸子各以其知舛馳。是其證。（舛踳僢，字異而義同。）<span class="normal">不中</span>丁仲反。</span>厤<span class="jiaozhusup">〔校：趙諫議本厤作歷。〕</span>物之意，<span class="jiazhu"><span class="yinwen">疏</span>心遊萬物，厤覽辯之。<span class="yinwen">釋文</span><span class="normal">厤</span>古歷字。本亦作歷。<span class="normal">物之意</span>分别歷說之。</span>曰：「至大无外，謂之大一；至小无內，謂之小一。<span class="jiazhu"><span class="yinwen">疏</span>囊括無外，謂之大也；入於無間，謂之小也；雖復大小異名，理歸無二，故曰一也。<span class="yinwen">釋文</span><span class="normal">至大無外謂之大一至小無內謂之小一</span>司馬云：無外不可一，無內不可分，故謂之一也。天下所謂大小皆非形，所謂一二非至名也。至形無形，至名無名。</span>无厚，不可積也，其大千里。<span class="jiazhu"><span class="yinwen">疏</span>理既精微，搏之不得，妙絶形色，何厚之有！故不可積而累之也。非但不有，亦乃不無，有無相生，故大千里也。<span class="yinwen">釋文</span><span class="normal">無厚不可積也其大千里</span>司馬云：物言形爲有，形之外爲無，無形與有，相爲表裏，故形物之厚，盡於無厚。無厚與有，同一體也，其有厚大者，其無厚亦大。高因廣立，有因無積，則其可積，因不可積者，苟其可積，何但千里乎！</span>天與地卑，山與澤平。<span class="jiazhu"><span class="yinwen">疏</span>夫物情見者，則天高而地卑，山崇而澤下。今以道觀之，則山澤均平，天地一致矣。齊物云，莫大於秋豪而泰山爲小，即其義也。<span class="yinwen">釋文</span><span class="normal">天與地卑</span>如字，又音婢。<span class="normal">山與澤平</span>李云：以地比天，則地卑於天，若宇宙之高，則天地皆卑，天地皆卑，則山與澤平矣。</span>日方中方睨，物方生方死。<span class="jiazhu"><span class="yinwen">疏</span>睨，側視也。居西者呼爲中，處東者呼爲側，則無中側也。猶生死也，生者以死爲死，死者以生爲死。日既中側不殊，物亦死生無異也。<span class="yinwen">釋文</span><span class="normal">日方中方睨</span>音詣。<span class="normal">物方生方死</span>李云：睨，側視也。謂日方中而景已復昃，謂景方昃而光已復没，謂光方没而明已復升。凡中昃之與升没，若轉樞循環，自相與爲前後，始終無别，則存亡死生與之何殊也！</span>大同而與小同異，此之謂小同異；<span class="jiazhu"><span class="yinwen">疏</span>物情分别，見有同異，此小同異也。</span>萬物畢同畢異，此之謂大同異。<span class="jiazhu"><span class="yinwen">疏</span>死生交謝，寒暑遞遷，形性不同，體理無異，此大同異也。<span class="yinwen">釋文</span><span class="normal">大同而與小同異此之謂小同異萬物畢同畢異此之謂大同異</span>同體異分，故曰小同異。死生禍福，寒暑晝夜，動靜變化，眾辨莫同，異之至也，眾異同於一物，同之至也，則萬物之同異一矣。若堅白，無不合，無不離也。若火含陰，水含陽，火中之陰異於水，水中之陽異於火，然則水異於水，火異於火。至異異所同，至同同所異，故曰大同異。</span>南方无窮而有窮，<span class="jiazhu"><span class="yinwen">疏</span>知四方無窮，會有物也。形不盡形，色不盡色，形與色相盡也；知不窮知，物不窮物，窮與物相盡也；只爲無厚，故不可積也。獨言南方，舉一隅，三可知也。<span class="yinwen">釋文</span><span class="normal">南方無窮而有窮</span>司馬云：四方無窮也。李云：四方無窮，故無四方，上下皆不能處其窮，會有窮耳。一云：知四方之無窮，是以無無窮無窮也。形不盡形，色不盡色，形與色相盡也；知不窮知，物不窮物，知與物相盡也。獨言南方，舉一隅也。</span>今日適越而昔來。<span class="jiazhu"><span class="yinwen">疏</span>夫以今望昔，所以有今；以昔望今，所以有昔。而今自非今，何能有昔！昔自非昔，豈有今哉！既其無昔無今，故曰今日適越而昔來可也。<span class="yinwen">釋文</span><span class="normal">今日適越而昔來</span>智之適物，物之適智，形有所止，智有所行，智有所守，形有所從，故形智往來，相爲逆旅也。鑒以鑒影而鑒亦有影，兩鑒相鑒，則重影無窮。萬物入於一智而智無間，萬物入於一物而物無䀢，天在心中則身在天外，心在天內則天在心外也。遠而思親者往也，病而思親者來也。智在物爲物，物在智爲智。司馬云：彼日猶此日，則見此猶見彼也。彼猶此見，則吴與越人交相見矣。◎盧文弨曰：今書䀢作眹。案䀢與瞬同，眹訓目精，義皆不合。似當作朕兆之朕。</span>連環可解也。<span class="jiazhu"><span class="yinwen">疏</span>夫環之相貫，貫於空處，不貫於環也。是以兩環貫空，不相涉入，各自通轉，故可解者也。<span class="yinwen">釋文</span><span class="normal">連環可解也</span>司馬云：夫物盡於形，形盡之外，則非物也。連環所貫，貫於無環，非貫於環也，若兩環不相貫，則雖連環，故可解也。</span>我知天下<span class="jiaozhusup">〔校：世德堂本無下字。〕</span>之中央，燕之北越之南是也。<span class="jiazhu"><span class="yinwen">疏</span>夫燕越二邦，相去迢遞，人情封執，各是其方。故燕北越南，可爲天中者也。<span class="yinwen">釋文</span><span class="normal">我知天之中央燕之北越之南是也</span>司馬云：燕之去越有數，而南北之遠無窮，由無窮觀有數，則燕越之間未始有分也。天下無方，故所在爲中，循環無端，故所在爲始也。</span>氾愛萬物，天地一體也。」<span class="jiazhu"><span class="yinwen">疏</span>萬物與我爲一，故氾愛之；二儀與我並生，故同體也。<span class="yinwen">釋文</span><span class="normal">氾</span>芳劍反。<span class="normal">愛萬物天地一體也</span>李云：日月可觀而目不可見，愛出於身而所愛在物。天地爲首足，萬物爲五藏，故肝膽之别，合於一人，一人之别，合於一體也。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>惠施以此爲大，觀於天下而曉辯者，<span class="jiazhu"><span class="yinwen">疏</span>惠施用斯道理，自以爲最，觀照天下，曉示辯人也。<span class="yinwen">釋文</span><span class="normal">爲大觀</span>古亂反。<span class="normal">於天下</span>所謂自以爲最也。<span class="normal">曉辯</span>字林云：辯，慧也。</span>天下之辯者相與樂之。<span class="jiazhu"><span class="yinwen">疏</span>愛好既同，情性相感，故域中辯士樂而學之也。<span class="yinwen">釋文</span><span class="normal">樂之</span>音洛。</span>卵有毛，<span class="jiazhu"><span class="yinwen">疏</span>有無二名，咸歸虛寂，俗情執見，謂卵無毛，名謂既空，有毛可也。<span class="yinwen">釋文</span><span class="normal">卵有毛</span>司馬云：胎卵之生，必有毛羽。雞伏鵠卵，卵不爲雞，則生類於鵠也。毛氣成毛，羽氣成羽，雖胎卵未生，而毛羽之性已著矣。故鳶肩蜂目，寄感之分也，龍顔虎喙，威靈之氣也。神以引明，氣以成質，質之所剋如户牖，明暗之懸以晝夜。性相近，習相遠，則性之明遠，有習於生。◎盧文弨曰：遠，舊作逮，今書作遠，從之。◎慶藩案：<span class="titles">荀子</span><span class="titles">不苟篇</span>楊注引司馬云：胎卵之生，必有毛羽。雞伏鵠卵，卵不爲雞，則生類於鵠也。毛氣成毛，羽氣成羽，雖胎卵未生，而毛羽之性已著矣，故曰卵有毛也。視釋文爲略。</span>雞三足，<span class="jiazhu"><span class="yinwen">疏</span>數之所起，自虛從無，從無適有，三名斯立。是知二三，竟無實體，故雞之二足可名爲三。雞足既然，在物可見者也。<span class="yinwen">釋文</span><span class="normal">雞三足</span>司馬云：雞兩足，所以行而非動也，故行由足發，動由神御。今雞雖兩足，須神而行，故曰三足也。</span>郢有天下，<span class="jiazhu"><span class="yinwen">疏</span>郢，楚都也，在江陵北七十里。夫物之所居，皆有四方，是以燕北越南，可謂天中，故楚都於郢，地方千里，何妨即天下者耶<span class="jiaozhusup">〔校：「何妨即天下者耶」，輯要本作「何妨即作天下觀耶」。〕</span>！<span class="yinwen">釋文</span><span class="normal">郢有天下</span>郢，楚都也，在江陵北七十里。李云：九州之內，於宇宙之中未萬中之一分也。故舉天下者，以喻盡而名大夫非大。若各指其所有而言其未足，雖郢方千里，亦可有天下也。</span>犬可以爲羊，<span class="jiazhu"><span class="yinwen">疏</span>名無得物之功，物無應名之實，名實不定，可呼犬爲羊。鄭人謂玉未理者爲璞，周人謂鼠未腊者亦曰璞，故形在於物，名在於人也。<span class="yinwen">釋文</span><span class="normal">犬可以爲羊</span>司馬云：名以名物，而非物也，犬羊之名，非犬羊也。非羊可以名爲羊，則犬可以名羊。鄭人謂玉未理者曰璞，周人謂鼠〔未〕腊者亦曰璞，故形在於物，名在於人。</span>馬有卵，<span class="jiazhu"><span class="yinwen">疏</span>夫胎卵濕化，人情分别，以道觀者，未始不同。鳥卵既有毛，獸胎何妨名卵也！<span class="yinwen">釋文</span><span class="normal">馬有卵</span>李云：形之所託，名之所寄，皆假耳，非真也。故犬羊無定名，胎卵無定形，故鳥可以有胎，馬可以有卵也。一云：小異者大同，犬羊之與胎卵，無分於鳥馬也。</span>丁子有尾，<span class="jiazhu"><span class="yinwen">疏</span>楚人呼蝦蟆爲丁子也。夫蝦蟆無尾，天下共知，此葢物情，非關至理。以道觀之者，無體非無，非無尚得稱無，何妨非有，可名尾也。<span class="yinwen">釋文</span><span class="normal">丁子有尾</span>李云：夫萬物無定形，形無定稱，在上爲首，在下爲尾。世人（爲）〔謂〕右行曲波爲尾，今丁子二字，雖左行曲波，亦是尾也。</span>火不熱，<span class="jiazhu"><span class="yinwen">疏</span>火熱水冷，起自物情，據理觀之，非冷非熱。何者？南方有食火之獸，聖人則入水不濡，以此而言，固非冷熱也。又譬杖加於體而痛發於人，人痛杖不痛，亦猶火加體而熱發於人，人熱火不熱也。<span class="yinwen">釋文</span><span class="normal">火不熱</span>司馬云：木生於水，火生於木，木以水潤，火以木光。金寒於水而熱於火，而寒熱相兼無窮，水火之性有盡，謂火熱水寒，是偏舉也，偏舉則水熱火寒可也。一云：猶金木加於人有楚痛，楚痛發於人，而金木非楚痛也。如處火之鳥，火生之蟲，則火不熱也。◎盧文弨曰：舊處火作處水，譌，今改正。</span>山出口，<span class="jiazhu"><span class="yinwen">疏</span>山本無名，山名出自人口。在山既爾，萬法皆然也。<span class="yinwen">釋文</span><span class="normal">山出口</span>司馬云：形聲氣色，合而成物。律吕以聲兼形，玄黃以色兼質。呼於一山，一山皆應，一山之聲入於耳，形與聲並行，是山猶有口也。</span>輪不蹍地，<span class="jiazhu"><span class="yinwen">疏</span>夫車之運動，輪轉不停，前跡已過，後塗未至，（徐）〔除〕卻前後，更無蹍時。是以輪雖運行，竟不蹍於地也。猶肇論云，旋風偃嶽而常靜，江河競注而不流，野馬飄鼓而不動，日月歷天而不周。復何怪哉！復何怪哉！<span class="yinwen">釋文</span><span class="normal">輪不蹍</span>本又作跈，女展反。<span class="normal">地</span>司馬云：地平輪圓，則輪之所行者跡也。</span>目不見，<span class="jiazhu"><span class="yinwen">疏</span>夫目之見物，必待於緣。緣既體空，故知目不能見之者也。<span class="yinwen">釋文</span><span class="normal">目不見</span>司馬云：水中視魚，必先見水；光中視物，必先見光。魚之濡鱗非曝鱗，異於曝鱗，則視濡也。光之曜形異於不曜，則視見於曜形，非見形也。目不夜見非暗，晝見非明，有假也，所以見者明也。目不假光而後明，無以見光，故目之於物，未嘗有見也。</span>指不至，至不絶，<span class="jiazhu"><span class="yinwen">疏</span>夫以指指物而非指，故指不至也。而自指得物，故至不絶者也。<span class="yinwen">釋文</span><span class="normal">指不至至不絶</span>司馬云：夫指之取物，不能自至，要假物故至也，然假物由指不絶也。一云：指之取火以鉗，刺鼠以錐，故假於物，指是不至也。</span>龜長於蛇，<span class="jiazhu"><span class="yinwen">疏</span>夫長短相形，則無長無短。謂蛇長龜短，乃是物之滯情，今欲遣此昏迷，故云龜長於蛇也。<span class="yinwen">釋文</span><span class="normal">龜長於蛇</span>司馬云：蛇形雖長而命不久，龜形雖短而命甚長。◎俞樾曰：此即莫大於秋豪之末而大山爲小之意。司馬云：蛇形雖長而命不久，龜形雖短而命甚長，則不以形言而以壽言，真爲龜長蛇短矣，殊非其旨。</span>矩不方，規不可以爲圓，<span class="jiazhu"><span class="yinwen">疏</span>夫規圓矩方，其來久矣。而名謂不定，方圓無實，故不可也。<span class="yinwen">釋文</span><span class="normal">矩不方規不可以爲圓</span>司馬云：矩雖爲方而非方，規雖爲圓而非圓，譬繩爲直而非直也。</span>鑿不圍枘，<span class="jiazhu"><span class="yinwen">疏</span>鑿者，孔也。枘者，內孔中之木也。然枘入鑿中，木穿空處不關涉，故不能圍。此猶連環可解義也。<span class="yinwen">釋文</span><span class="normal">鑿</span>曹報反。<span class="normal">不圍枘</span>如銳反。司馬云：鑿枘異質，合爲一形。鑿積於枘，則鑿枘異圍，鑒枘異圍，是不相圍也。</span>飛鳥之景未嘗動也，<span class="jiazhu"><span class="yinwen">疏</span>過去已滅，未來未至，過未之外，更無飛時，唯鳥與影，嶷然不動。是知世間即體皆寂，故〔肇〕論云，然則四象風馳，璇璣電卷，得意豪微，雖遷不轉。所謂物不遷者也。<span class="yinwen">釋文</span><span class="normal">飛鳥之景</span>音影。<span class="normal">未嘗動也</span>司馬云：鳥之蔽光，猶魚之蔽水，魚動蔽水而水不動，鳥動影生，影生光亡。亡非往，生非來，墨子曰，影不徙也。</span>鏃矢之疾而有不行不止之時，<span class="jiazhu"><span class="yinwen">疏</span>鏃，矢耑也。夫機發雖速，不離三時，無異輪行，何殊鳥影。〔輪〕既不蹍不動，鏃矢豈有止有行！亦如利刀割三條絲，其中亦有過去未來見在（之）者也。<span class="yinwen">釋文</span><span class="normal">鏃</span>子木反，郭音族，徐朱角反。三蒼云：矢鏑也。◎慶藩案：鏃，郭音族，非也。鏃爲𨩀字之誤。侯，隸書作矦，字形相似，故鍭矢之字，多誤爲鏃。（亦多誤爲錐。隹字隸書作 ，亦因形似而誤。見淮南兵略篇疾如錐矢。齊策亦誤作錐矢。高注以錐矢爲小矢，非。）<span class="titles">爾雅</span>金鏃翦羽謂之𨩀。說文同。方言曰：箭，江淮之間謂之鍭。大雅四𨩀既均，周官司弓矢曰殺矢鍭矢，<span class="titles">攷工記</span>矢人曰：鍭矢三分。（鍭字亦作𦑚。士喪禮曰：𦑚矢一乘。）故知鏃爲鍭之誤也。（鶡冠子世兵篇發如鏃矢。鏃本或作𨩀，亦當以從鍭爲是。）<span class="normal">矢之疾而有不行不止之時</span>司馬云：形分止，勢分行；形分明者行遲，勢分明者行疾。目明無形，分無所止，則其疾無間。矢疾而有間者，中有止也，質薄而可離，中有無及者也。</span>狗非犬，<span class="jiazhu"><span class="yinwen">疏</span>狗之與犬，一物兩名。名字既空，故狗非犬也。狗犬同實異名，名實合，則彼謂狗，此謂犬也；名實離，則彼謂狗，異於犬也。墨子曰：狗，犬也，然狗非犬也。<span class="yinwen">釋文</span><span class="normal">狗非犬</span>司馬云：狗犬同實異名。名實合，則彼所謂狗，此所謂犬也；名實離，則彼所謂狗，異於犬也。</span>黃馬驪牛三，<span class="jiazhu"><span class="yinwen">疏</span>夫形非色，色乃非形。故一馬一牛，以之爲二，添馬之色而可成三。曰黃馬，曰驪牛，曰黃驪，形爲三也。亦猶一與言爲二，二與一爲三者也。<span class="yinwen">釋文</span><span class="normal">黃馬驪</span>力智反，又音梨。<span class="normal">牛三</span>司馬云：牛馬以二爲三。曰牛，曰馬，曰牛馬，形之三也。曰黃，曰驪，曰黃驪，色之三也。曰黃馬，曰驪牛，曰黃馬驪牛，形與色爲三也。故曰一與言爲二，二與一爲三也。◎慶藩案：<span class="titles">文選</span>劉孝標廣絶交論注引司馬云：牛馬以二爲三，兼與别也。曰馬，曰牛，形之三也。曰黃，曰驪，色之三也。曰黃馬，曰驪牛，形與色之三也。與釋文小異。</span>白狗黑，<span class="jiazhu"><span class="yinwen">疏</span>夫名謂不實，形色皆空，欲反執情，故指白爲黑也。<span class="yinwen">釋文</span><span class="normal">白狗黑</span>司馬云：狗之目眇，謂之眇狗；狗之目大，不曰大狗；此乃一是一非。然則白狗黑目，亦可爲黑狗。</span>孤駒未嘗有母，一尺之捶，<span class="jiaozhusup">〔校：世德堂本捶作棰。〕</span>日取其半，萬世不竭。<span class="jiazhu"><span class="yinwen">疏</span>捶，杖也。取，折也。問曰：一尺之杖，今朝折半，逮乎後夕，五寸存焉，兩日之間，捶當窮盡。此事顯著，豈不竭之義乎？答曰：夫名以應體，體以應名，故以名求物，物不能隱也。是以執名責實，名曰尺捶，每於尺取，何有窮時？若於五寸折之，便虧名理。乃曰半尺，豈是一尺之義耶？<span class="yinwen">釋文</span><span class="normal">孤駒未嘗有母</span>李云：駒生有母，言孤則無母，孤稱立則母名去也。母嘗爲駒之母，故孤駒未嘗有母也。本亦無此句。<span class="normal">一尺</span>一本無一字。<span class="normal">之捶</span>章蘂反。<span class="normal">日取其半萬世不竭</span>司馬云：捶，杖也。若其可析，則常有兩，若其不可析，其一常存，故曰萬世不竭。</span>辯者以此與惠施相應，終身无窮。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>桓團公孫龍辯者之徒，<span class="jiazhu"><span class="yinwen">疏</span>姓桓，名團；姓公孫，名龍；並趙人，皆辯士也，客游平原君之家。而公孫龍著守白論，見行於世。用此上來尺捶言，更相應和，以斯卒歲，無復窮已。<span class="yinwen">釋文</span><span class="normal">桓團</span>李云：人姓名。徐徒丸反。</span>飾人之心，易人之意，<span class="jiazhu"><span class="yinwen">疏</span>縱茲玄辯，彫飾人心，用此雅辭，改易人意。</span>能勝人之口，不能服人之心，辯者之囿也。<span class="jiazhu"><span class="yinwen">疏</span>辯過於物，故能勝人之口；言未當理，故不服人之心。而辯者之徒，用爲苑囿。又解：囿，域也。惠施之言，未冥於理，所詮限域，莫出於斯者也。<span class="yinwen">釋文</span><span class="normal">之囿</span>音又。</span>惠施日以其知與人之<span class="jiaozhusup">〔校：支偉成本無之字，與俞說合。〕</span>辯，特與天下之辯者爲怪，此其柢也。<span class="jiazhu"><span class="yinwen">疏</span>特，獨也，字亦有作將者。怪，異也。柢，體也。惠子日用分别之知，共人評之，獨將一己與天地殊異，雖復姦狡萬端，而本體莫過於此。◎俞樾曰：與人之辯，義不可通，葢涉下句天下之辯者而衍之字。柢與氐通。<span class="titles">史記</span>秦始皇紀大氐盡畔秦吏，正義曰：氐，猶略也。此其柢也，猶云此其略也。上文卵有毛，雞三足以下皆是。<span class="yinwen">釋文</span><span class="normal">其柢</span>丁計反。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>然惠施之口談，自以爲最賢，<span class="jiazhu"><span class="yinwen">疏</span>然，猶如此也。言惠施解理，亞乎莊生，加之口談最賢於眾，豈似諸人直辯而已！</span>曰天地其壯乎！施存雄而无術。<span class="jiazhu"><span class="yinwen">疏</span>壯，大也。術，道也。言天地與我並生，不足稱大。意在雄俊，超世過人，既不謙柔，故無真道。而言其壯者，猶獨壯也。<span class="yinwen">釋文</span><span class="normal">天地其壯乎</span>司馬云：惠施唯以天地爲壯於己也。<span class="normal">施存雄而無術</span>司馬云：意在勝人，而無道理之術。</span>南方有倚人焉曰黃繚，問天地所以不墜不陷，風雨雷霆之故。<span class="jiazhu"><span class="yinwen">疏</span>住在南方，姓黃，名繚，不偶於俗，羈異於人，游方之外，賢士者也。聞惠施聰辯，故來致問，問二儀長久，風雨雷霆，動靜所發，起何端緒。<span class="yinwen">釋文</span><span class="normal">倚人</span>本或作畸，同。紀宜反。李云：異也。◎慶藩案：倚當爲奇，倚人，異人也。王逸注九章云：奇，異也。倚從奇聲，故古字倚與奇通也。易說卦傳參天兩地而倚數，蜀才本倚作奇。春官大祝奇𢷎，杜子春曰：奇讀爲倚。僖三十三年穀梁傳匹馬倚輪無反者，釋文：倚，居宜反。即奇輪也。字或作畸。<span class="titles">荀子</span><span class="titles">天論篇</span>墨子有見於齊，無見於畸，楊注：畸，謂不齊也。不齊即異之義也。（大宗師篇敢問畸人，李頤曰：畸，奇異也。）<span class="normal">黃繚</span>音了，李而小反，云：賢人也。<span class="normal">不墜</span>直類反。<span class="normal">霆</span>音廷，又音挺。</span>惠施不辭而應，不慮而對，<span class="jiazhu"><span class="yinwen">疏</span>意氣雄俊，言辯縱横，是以未辭謝而應機，不思慮而對答者也。</span>徧爲萬物說，說而不休，多而无已，猶以爲寡，益之以怪。<span class="jiazhu"><span class="yinwen">疏</span>徧爲陳說萬物根由，並辯二儀雷霆之故，不知休止，猶嫌簡約，故加奇怪以騁其能者也。<span class="yinwen">釋文</span><span class="normal">徧爲</span>音遍，下于僞反。</span>以反人爲實而欲以勝人爲名，是以與眾不適也。<span class="jiazhu"><span class="yinwen">疏</span>以反人情曰爲實道，每欲超勝羣物，出眾爲心，意在聲名，故不能和適於世者也。</span>弱於德，强於物，其塗隩矣。<span class="jiazhu"><span class="yinwen">疏</span>塗，道也。德術甚弱，化物極强，自言道理異常深隩也。<span class="yinwen">釋文</span><span class="normal">隩</span>烏報反。李云：深也，謂其道深。</span>由天地之道觀惠施之能，其猶一蚉一䖟之勞者也。其於物也何庸！<span class="jiazhu"><span class="yinwen">疏</span>由，從也。庸，用也。從二儀生成之道，觀惠施化物之能，無異乎蚉䖟飛空，鼓翅喧擾，徒自勞倦，曾何足云！（益）〔歷〕物之言，便成無用者也。<span class="yinwen">釋文</span><span class="normal">一蚉</span>音文。<span class="normal">一䖟</span>孟庚反。</span>夫充一尚可，曰愈貴道，幾矣！<span class="jiazhu"><span class="yinwen">疏</span>幾，近也。夫惠施之辯，詮理不弘，於萬物之中，尚可充一數而已。而欲銳情貴道，飾意近真，（慤）榷而論之，良未可也。<span class="yinwen">釋文</span><span class="normal">愈貴</span>羊主反。李云：自謂所慕愈貴近於道也。</span>惠施不能以此自寧，散於萬物而不厭，卒以善辯爲名。<span class="jiazhu"><span class="yinwen">疏</span>卒，終也。不能用此玄道以自安寧，而乃散亂精神，高談萬物，竟無道存目擊，卒有辯者之名耳。</span>惜乎！惠施之才，駘蕩而不得，逐萬物而不反，是窮響以聲，形與影競走也。悲夫！<span class="jiazhu"><span class="yinwen">注</span>昔吾未覽莊子，嘗聞論者爭夫尺棰連環之意，而皆云莊生之言，遂以莊生爲辯者之流。案此篇較評諸子，至於此章，則曰其道舛駁，其言不中，乃知道聽塗說之傷實也。吾意亦謂無經國體致，真所謂無用之談也。然膏（梁）〔粱〕之子，均之戲豫，或倦於典言，而能辯名析理，以宣其氣，以係其思，流於後世，使性不邪淫，不猶賢於博奕者乎！故存而不論，以貽好事也。<span class="yinwen">疏</span>駘，放也。痛惜惠施有才無道，放蕩辭辯，不得真原，馳逐萬物之末，不能反歸於妙本。夫得理莫若忘知，反本無過息辯。今惠子役心術〔以〕<span class="jiaozhusup">〔校：以字依下句補。〕</span>求道，縱河瀉以索真，亦何異乎欲逃響以振聲，將避影而疾走者也！洪才若此，深可悲傷也。<span class="yinwen">釋文</span><span class="normal">駘</span>李音殆。<span class="normal">蕩</span>駘者，放也，放蕩不得也。◎慶藩案：：<span class="titles">文選</span>謝元暉直中書省詩注引司馬云：駘蕩，猶放散也。釋文闕。<span class="normal">悲夫</span>音符。<span class="normal">論者</span>力困反。<span class="normal">較</span>音角。<span class="normal">評</span>音病。<span class="normal">不中</span>丁仲反。<span class="normal">或倦</span>本亦作勌，同。<span class="normal">其思</span>息嗣反。<span class="normal">不邪</span>似嗟反。<span class="normal">好事</span>呼報反。子玄之注，論其大體，真可謂得莊生之旨矣。郭生前歎膏粱之塗說，余亦晚覩貴遊之妄談。斯所謂異代同風，何可復言也！或曰：莊惠標濠梁之契，發郢匠之模，而云其書五車，其言不中，何也？豈契若郢匠，褒同寢斤，而相非之言如此之甚者也？答曰：夫不失欲極有敎之肆，神明其言者，豈得不善其辭而盡其喻乎！莊生振徽音於七篇，列斯文於後<span class="jiaozhusup">〔校：世德堂本無後字。〕</span>世，重言盡涉玄之路，從事發<span class="jiaozhusup">〔校：世德堂本發作展。〕</span>有辭之敍，雖談無貴辯，而敎無虛唱。然其文易覽，其趣難窺，造懷而未達者，有過理之嫌。祛斯之弊，故大舉惠子之云辯也。◎盧文弨曰：案不失二字，疑衍文。神，宋本作伸。又下列斯文於後世，舊脱後字，今補。又從事發有辭之敍，今書發作展。</span></p>
</div></body></html>