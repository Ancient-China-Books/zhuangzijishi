<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>繕性第十六</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="繕性第十六">繕性第十六</span></span></h1>
<p><span class="jiazhu"><span class="yinwen">釋文</span>以義名篇。</span></p>
<hr/>
<p class="em2 strong">繕性於俗，俗<span class="jiaozhusup">【校：闕誤引張君房本下俗字作□。】</span>學以求復其初；<span class="jiazhu"><span class="yinwen">注</span>已治性於俗矣，而欲以俗學復性命之本，所以求者愈非其道也。<span class="yinwen">疏</span>繕，治也。性，生也。俗，習也。初，本也。言人稟性自然，各守生分，率而行之，自合於理。今乃習於僞法，治於真性，矜而矯之，已困弊矣。方更行仁義禮智儒俗之學，以求歸復本初之性，故俗彌得而性彌失，學愈近而道愈遠也。<span class="yinwen">釋文</span><span class="normal">繕</span>善戰反。崔云：治也。或云：善也。<span class="normal">性</span>性，本也。</span>滑欲於俗<span class="jiaozhusup">【校：闕誤引張君房本俗作欲。】</span>，思以求致其明；<span class="jiazhu"><span class="yinwen">注</span>已亂其心於欲，而方復役思以求明，思之愈精，失之愈遠。<span class="yinwen">疏</span>滑，亂也。致，得也。欲，謂名利聲色等可貪之物也。言人所以心靈暗亂者，爲貪欲於塵俗故也。今還役用分别之心，思量求學，望得獲其明照之道者，必不可也。唯當以無學學，可以歸其本矣；以無思思，可以得其明矣。本亦有作滑欲於欲者也。<span class="yinwen">釋文</span><span class="normal">滑</span>音骨，亂也。崔云：治也。◎俞樾曰：釋文，滑音骨，亂也；崔云，治也。此當從崔說爲長。上文繕性於俗學以求復其初，崔注繕亦訓治。葢二句一義，繕也，滑也，皆治也，故曰求復其初，求致其明。若訓滑爲亂，則與求字之義不貫矣。滑得訓治者，滑，猶<span class="shanchu" data-rel="汨"></span><span class="buzi" data-rel="">汩</span><span class="jiaozhusup">【陳林羣校：「汨」，當作「汩」，劉文典莊子補正亦作「汩」，據改。下同。】</span>也。說文水部：<span class="shanchu" data-rel="汨"></span><span class="buzi" data-rel="">汩</span>，治水也。是其義也。<span class="titles">玉篇</span>手部曰：抇，亦搰字。然則滑之與汩，猶搰之與抇矣。<span class="normal">思以</span>李息吏反。注役思同。<span class="normal">方復</span>扶又反。下無復、雖復同。</span>謂之蔽蒙之民。<span class="jiazhu"><span class="yinwen">注</span>若夫發蒙者，必離俗去欲而後幾焉。<span class="yinwen">疏</span>蔽，塞也。蒙，暗也。此則結前。以俗學歸本，以思慮求明，如斯之類，可謂蔽塞蒙暗之人。<span class="yinwen">釋文</span><span class="normal">必離</span>力智反。下文同。<span class="normal">去欲</span>起吕反。</span></p>
<p class="em2 strong">古之治道者，以恬養知；<span class="jiazhu"><span class="yinwen">注</span>恬靜而後知不蕩，知不蕩而性不失也。<span class="yinwen">疏</span>恬，靜也。古者聖人以道治身治國者，必以恬靜之法養真實之知，使不蕩於外也。<span class="yinwen">釋文</span><span class="normal">治道</span>如字，又直吏反。<span class="normal">養知</span>音智。下以意求之。</span>知<span class="jiaozhusup">【校：闕誤無知字，引張君房本云，知下重知字，通章知俱作智。】</span>生而无以知爲也，謂之以知養恬。<span class="jiazhu"><span class="yinwen">注</span>夫無以知爲而任其自知，則雖知周萬物而恬然自得也。<span class="yinwen">疏</span>率性而照，知生者也；無心而知，無以知爲也。任知而往，無用造爲，斯則無知而知，知而無知，非知之而知者也。故終日知而未嘗知，亦未嘗不知，終日爲而未嘗爲，亦未嘗不爲，仍以此真知養於恬靜。若不如是，何以恬乎！</span>知與恬交相養，而和理出其性。<span class="jiazhu"><span class="yinwen">注</span>知而非爲，則無害於恬；恬而自爲，則無傷於知；斯可謂交相養矣。二者交相養，則和理之分，豈出佗哉！<span class="yinwen">疏</span>夫不能恬靜，則何以生彼真知？不有真知，何能致茲恬靜？是故恬由於知，所以能靜；知資於靜，所以獲真知。故知之與恬，交相養也。斯則中和之道，存乎寸心，自然之理，出乎天性，在我而已，豈關他哉！</span>夫德，和也；道，理也。<span class="jiazhu"><span class="yinwen">注</span>和，故無不得；道，故無不理。<span class="yinwen">疏</span>德被於人，故以中和爲義；理通於物，故以大道爲名也。</span>德无不容，仁也；<span class="jiazhu"><span class="yinwen">注</span>無不容者，非爲仁也，而仁跡行焉。<span class="yinwen">疏</span>玄德深遠，無不包容，慈愛弘博，仁跡斯見。</span>道无不理，義也；<span class="jiazhu"><span class="yinwen">注</span>無不理者，非爲義也，而義功著焉。<span class="yinwen">疏</span>夫道能通物，物各當理，理既宜矣，義功著焉。</span>義明而物親，忠<span class="jiaozhusup">【校：闕誤引張君房本忠作中。】</span>也；<span class="jiazhu"><span class="yinwen">注</span>若夫義明而不由忠，則物愈疏。<span class="yinwen">疏</span>義理明顯，情率於中，既不矜矯，故物來親附也。</span>中純實而反乎情，樂也；<span class="jiazhu"><span class="yinwen">注</span>仁義發中，而還任本懷，則志得矣，志得矣，其跡則樂也。<span class="yinwen">疏</span>既仁義由中，故志性純實，雖復涉於物境而恆歸於真情，所造和適，故謂之樂。<span class="yinwen">釋文</span><span class="normal">樂也</span>音洛。注同。</span>信行容體而順乎文，禮也。<span class="jiazhu"><span class="yinwen">注</span>信行容體而順乎自然之節文者，其跡則禮也。<span class="yinwen">疏</span>夫信行顯著，容儀軌物而不乖於節文者，其跡則禮也。<span class="yinwen">釋文</span><span class="normal">信行</span>下孟反。注同。下以行、小行，注行者、行立皆放此。</span>禮樂徧<span class="jiaozhusup">【校：闕誤作偏，引江南古藏本云偏作徧。】</span>行，則天下亂矣。<span class="jiazhu"><span class="yinwen">注</span>以一體之所履，一志之所樂，行之天下，則一方得而萬方失也。<span class="yinwen">疏</span>夫不能虛心以應物而執跡以馭世者，則必滯於華藻之禮而溺於荒淫之樂也，是以芻狗再陳而天下亂矣。<span class="yinwen">釋文</span><span class="normal">徧</span>音遍。◎俞樾曰：郭注曰，以一體之所履，一志之所樂，行之天下，則一方得而萬方失也。是偏爲一偏之偏，故郭以一體一志說之。釋文作徧而音遍，非是。</span>彼正而蒙己德，德則不冒，冒則物必失其性也。<span class="jiazhu"><span class="yinwen">注</span>各正性命而自蒙己德，則不以此冒彼也。若以此冒彼，安得不失其性哉！<span class="yinwen">疏</span>蒙，暗也。冒，亂也。彼，謂履正道之聖人也。言人必己冒亂，則物我失其性矣。◎家世父曰：德足以正物矣，而抑聽物之自然而蒙吾德焉，未嘗以德强天下而冒之也。强天下而冒之，則正者我也，非物之自正也，而物之失其性多矣。<span class="yinwen">釋文</span><span class="normal">不冒</span>莫報反。崔云：覆也。</span></p>
<p class="em2 strong">古之人，在混芒之中，與一世而得澹漠焉。<span class="jiazhu"><span class="yinwen">疏</span>謂三皇之前，玄古無名號之君也。其時淳風未散，故處在混沌芒昧之中而與時世爲一，冥然無跡，君臣上下不相往來，俱得恬澹寂漠無爲之道也。<span class="yinwen">釋文</span><span class="normal">在混</span>胡本反。<span class="normal">芒</span>莫剛反。崔云：混混芒芒，未分時也。<span class="normal">澹</span>徒暫反。</span>當是時也，陰陽和靜，鬼神不擾，四時得<span class="jiaozhusup">【校：闕誤引張君房本得作應。】</span>節，萬物不傷，羣生不夭，人雖有知，无所用之，<span class="jiazhu"><span class="yinwen">注</span>任其自然而已。<span class="yinwen">疏</span>當是混沌之時，淳樸之世，舉世恬惔，體合無爲。遂使陰昇陽降，二氣和而靜泰；鬼幽人顯，各守分而不擾。炎涼順序，四時得節，既無災眚，萬物不傷，羣生各盡天年，終無夭折。人雖有心知之術，無爲，故無用之也。<span class="yinwen">釋文</span><span class="normal">不擾</span>而小反。</span>此之謂至一。當是時也，莫之爲而常自然。<span class="jiazhu"><span class="yinwen">注</span>物皆自然，故至一也。<span class="yinwen">疏</span>均彼此於無爲，混是非於恬惔，物我不二，故謂之至一也。莫，無也。莫之爲而自爲，無爲也；不知所以然而然，自然也。故當是時也，人懷無爲之德，物含自然之道焉。◎慶藩案：自然，謂自成也。<span class="titles">廣雅</span>：然，成也。大戴禮武王踐阼篇毋曰胡殘，其禍將然，謂禍將成也。楚辭遠遊無滑而魂兮，彼將自然，言彼將自成也。郭云物皆自然，語未晰。</span></p>
<p class="em2 strong">逮德下衰，<span class="jiazhu"><span class="yinwen">注</span>夫德之所以下衰者，由聖人不繼世，則在上者不能無爲而羨無爲之跡，故致斯弊也。</span>及燧人伏羲始爲天下，是故順而不一。<span class="jiazhu"><span class="yinwen">注</span>世已失一，惑不可解，故釋而不推，順之而已。<span class="yinwen">疏</span>逮，及也。古者茹毛飲血，與麋鹿同羣。及至燧人始變生爲熟，伏羲則服牛乘馬，創立庖廚，畫八卦以制文字，放蜘蛛而造密網。既而智詐萌矣，嗜欲漸焉，澆淳樸之心，散無爲之道。德衰而始爲天下，此之謂乎！是順黎庶之心，而不能混同至一也。<span class="yinwen">釋文</span><span class="normal">燧人</span>音遂。</span>德又下衰，及神農黃帝始爲天下，是故安而不順。<span class="jiazhu"><span class="yinwen">注</span>安之於其所安而已。<span class="yinwen">疏</span>夫德化更衰，爲弊增甚。故神農有共工之伐，黃帝致蚩尤之戰，祅氣不息，兵革屢興。是以誅暴去殘，弔民問罪，苟且欲安於天下，未能有順於羣生者也。</span>德又下衰，及唐虞始爲天下，興治化之流，𣻏<span class="jiaozhusup">【校：世德堂本𣻏作𤀴。】</span>淳散朴，<span class="jiazhu"><span class="yinwen">注</span>聖人無心，任世之自成。成之淳薄，皆非聖也。聖能任世之自得耳，豈能使世得聖哉！故皇王之跡，與世俱遷，而聖人之道未始不全也。<span class="yinwen">疏</span>夫唐堯虞舜，居五帝之末，而興治行化，冠三王之始。是以設五典而綱紀五行，置百官而平章百姓，百姓因此而澆譌，五行自斯而荒殆。枝流分派，迄至於茲，豈非毁淳素以作澆譌，散樸質以爲華僞！<span class="yinwen">釋文</span><span class="normal">興治</span>直吏反。<span class="normal">𣻏</span>古堯反。本亦作澆。<span class="normal">醇</span>本亦作淳，音純。</span>離道以善，<span class="jiazhu"><span class="yinwen">注</span>善者，過於適之稱，故有善而道不全。<span class="yinwen">疏</span>夫虛通之道，善惡兩忘。今乃捨己效人，矜名企善，善既乖於理，所以稱離也。<span class="yinwen">釋文</span><span class="normal">之稱</span>尺證反。</span>險德以行，<span class="jiazhu"><span class="yinwen">注</span>行者，違性而行之，故行立而德不夷。<span class="yinwen">疏</span>險，危阻也。不能率性任真，晦其蹤跡，乃矯情立行以取聲名，實由外行聲名浮僞，故令內德危險，何清夷之有哉！◎慶藩案：離道以善，險德以行，郭注訓爲有善而道不全，行立而德不夷，望文生義，於理未順。善字疑是爲字之誤，言所爲非大道，所行非大德也。淮南俶真篇雜道以僞，（雜當爲離字之誤。僞，古爲字，爲亦行也。）儉德以行，（儉險，古字通。曾子本孝篇不興儉行以徼幸，漢慎令劉脩碑動乎儉中，儉並當作險。<span class="titles">荀子</span><span class="titles">富國篇</span>俗儉而百姓不一，楊倞注：儉當爲險。）即本於此。</span>然後去性而從於心。<span class="jiazhu"><span class="yinwen">注</span>以心自役，則性去也。<span class="yinwen">疏</span>離虛通之道，捨淳和之德，然後去自然之性，從分别之心。</span>心與心識<span class="jiazhu"><span class="yinwen">注</span>彼我之心，競爲先識，無復任性也。<span class="yinwen">疏</span>彼我之心，更相謀慮，是非臧否，競爲前識者也。<span class="yinwen">釋文</span><span class="normal">心與心識</span>如字。眾本悉同。向本作職，云：彼我之心，競爲先職矣。郭注既與向同，則亦當作職也。</span>知而不足以定天下，<span class="jiazhu"><span class="yinwen">注</span>忘知任性，斯乃定也。<span class="yinwen">疏</span>夫心攀緣於有境，知分别於無崖，六合爲之煙塵，八荒爲之騰沸，四時所以愆序，三光所以彗<span class="shanchu" data-rel="悖"></span><span class="buzi" data-rel="">孛</span>。斯乃禍亂之源，何足以定天下也！◎家世父曰：郭象云，彼我之心，競爲先識，無復任性也。諸本皆以心與心識爲句。向秀本作職，云，彼我之心，競爲先職矣。疑心與心，非彼我之有異心也，心自異也。本然者一心，然引之而動者又一心。引之而動，一念之覺而有識焉，冬則識寒，夏則識暖是也；因覺生意而有知焉，食則知求甘，衣則知求温是也。佛家以意識分兩境。知者，意之發也，故曰不識不知，順帝之則。識者，內心之炯；知者，外心之通也。知識並生而亂始繁矣，烏足以定天下哉！◎俞樾曰：識知二字連文。詩曰，不識不知，是識知同義，故連言之曰識知也。心與心識知而不足以定天下，明必不識不知而後可言定也。諸家皆斷識字爲句，非是；向本作職，尤非。</span>然後附之以文，益之以博。文滅質，博溺心，<span class="jiazhu"><span class="yinwen">注</span>文博者，心質之飾也。<span class="yinwen">疏</span>前<span class="shanchu" data-rel="後"></span><span class="buzi" data-rel="">既</span>使<span class="jiaozhusup">【校：，《南華真經注疏》作「師」】</span>心運知，不足以定天下，故後依附文書以匡時，代增博學而濟世。不知質是文之本，文華則隱滅於素質；博是心之末，博學則没溺於心靈。唯當絶學而去文，方會無爲之美也。<span class="yinwen">釋文</span><span class="normal">博溺</span>乃瀝反，郭奴學反。</span>然後民始惑亂，无以反其性情而復其初。<span class="jiazhu"><span class="yinwen">注</span>初，謂性命之本。<span class="yinwen">疏</span>文華既<span class="buzi" data-rel="">隱</span><span class="jiaozhusup">【校：隱字依上句疏文補。】</span>滅於素質，博學又没溺於心靈，於是蠢民成亂始矣<span class="jiaozhusup">【校：《南華真經注疏》作「於是民始成蠢亂矣」。】</span>，欲反其恬惔之情性，復其自然之初本，其可得乎！噫，心知文博之過！</span></p>
<p class="em2 strong">由是觀之，世喪道矣，道喪世矣。世與道交相喪也，<span class="jiazhu"><span class="yinwen">注</span>夫道以不貴，故能存世。然世存則貴之，貴之，道斯喪矣。道不能使世不貴，而世亦不能不貴於道，故交相喪也。<span class="yinwen">疏</span>喪，廢也。由是事跡而觀察之，故知時世澆浮，廢棄無爲之道，亦由無爲之道，廢變淳和之世。是知世之與道交相喪之也。<span class="yinwen">釋文</span><span class="normal">世喪</span>息浪反。下及注皆同。◎慶藩案：<span class="titles">文選</span>江文通雜體詩注引司馬云：世皆異端喪道，道不好世，故曰喪耳。釋文闕。</span>道之人何由興乎世，世亦何由興乎道哉！<span class="jiazhu"><span class="yinwen">注</span>若不貴，乃交相興也。<span class="yinwen">疏</span>故懷道聖人，高蹈塵俗，未肯興弘以馭世，而澆僞之世，亦何能興感於聖道也！</span>道无以興乎世，世无以興乎道，雖聖人不在山林之中，其德隱矣。<span class="jiazhu"><span class="yinwen">注</span>今所以不隱，由其有情以興也。何由而興？由無貴也。<span class="yinwen">疏</span>澆季之時，不能用道，無爲之道，不復行世。假使體道聖人，降跡塵俗，混同羣生，無人知者，韜藏聖德，莫能見用，雖居朝市，何異山林矣！</span></p>
<p class="em2 strong">隱，故不自隱。<span class="jiazhu"><span class="yinwen">注</span>若夫自隱而用物，則道世交相興矣，何隱之有哉！<span class="yinwen">疏</span>時逢昏亂，故聖道不行，豈是韜光自隱其德邪！</span>古之所謂隱士者，非伏其身而弗見也，非閉其言而不出也，非藏其知而不發也，時命大謬也。<span class="jiazhu"><span class="yinwen">注</span>莫知反一以息跡而逐跡以求一，愈得跡，愈失一，斯大謬矣。雖復起身以明之，開言以出之，顯知以發之，何由而交興哉！祇所以交喪也。<span class="yinwen">疏</span>謬，僞妄也。非伏匿其身而不見，雖見而不亂羣；非閉其言而不出，雖出而不忤物；非藏其知而不發，雖發而不眩矅；但時逢謬妄，命遇迍邅，故隨世汚隆，全身遠害也。<span class="yinwen">釋文</span><span class="normal">弗見</span>賢遍反。<span class="normal">祇所</span>音支。</span>當時命而大行乎天下，<span class="jiazhu"><span class="yinwen">注</span>此澹漠之時也。</span>則反一无跡；<span class="jiazhu"><span class="yinwen">注</span>反任物性而物性自一，故無跡。<span class="yinwen">疏</span>時逢有道，命屬清夷，則播德弘化，大行天下。既而人人反一，物物歸根，彼我冥符，故無朕跡。</span>不當時命而大窮乎天下，<span class="jiazhu"><span class="yinwen">注</span>此不能澹漠之時也。</span>則深根寧極而待；<span class="jiazhu"><span class="yinwen">注</span>雖有事之世，而聖人未始不澹漠也，故深根寧極而待其自爲耳，斯道之所以不喪也。<span class="yinwen">疏</span>時遭無道，命值荒淫，德化不行，則大窮天下。既而深固自然之本，保寧至極之性，安排而隨變化，處常而待終年，豈有窮通休戚於其間哉！</span>此存身之道也。<span class="jiazhu"><span class="yinwen">注</span>未有身存而世不興者也。<span class="yinwen">疏</span>在窮塞而常樂，處危險而安寧，任時世之行藏，可謂存身之道也。</span></p>
<p class="em2 strong">古之行<span class="jiaozhusup">【校：世德堂本行作存。】</span>身者，不以辯飾知，<span class="jiazhu"><span class="yinwen">注</span>任其真知而已。<span class="yinwen">疏</span>古人輕辯重訥，賤言貴行，是以古人之行任其身者，必不用浮華之言辯，飾分别之小智也。</span>不以知窮天下，<span class="jiazhu"><span class="yinwen">注</span>此淡泊之情也。<span class="yinwen">疏</span>窮者，困累之謂也，不縱知毒害以困苦蒼生也。<span class="yinwen">釋文</span><span class="normal">淡</span>大暫反。<span class="normal">泊</span>音薄。</span>不以知窮德，<span class="jiazhu"><span class="yinwen">注</span>守其自德而已。<span class="yinwen">疏</span>知止其分，不以無涯而累其自得也。</span>危然處其所而反其性已，又何爲<span class="jiaozhusup">【校：闕誤引張君房本爲下有乎字。】</span>哉！<span class="jiazhu"><span class="yinwen">注</span>危然，獨正之貌。<span class="yinwen">疏</span>危，猶獨也。言獨居亂世之中，處危而所在安樂，動不傷寂，恆反自然之性，率性而動，復何爲之哉？言其無爲也。<span class="yinwen">釋文</span><span class="normal">危然</span>如字。郭云：獨正貌。司馬本作恑，云：獨立貌。崔本作垝，音如累垝之垝。垝然，自持安固貌。</span>道固不小行，<span class="jiazhu"><span class="yinwen">注</span>遊於坦途。<span class="yinwen">疏</span>大道廣蕩，無不範圍，小成隱道，固不小行矣。<span class="yinwen">釋文</span><span class="normal">於坦</span>敕但反。</span>德固不小識。<span class="jiazhu"><span class="yinwen">注</span>塊然大通。<span class="yinwen">疏</span>上德之人，智周萬物，豈留意是非而爲識鑒也！<span class="yinwen">釋文</span><span class="normal">塊然</span>苦對反。</span>小識傷德，小行傷道。<span class="jiazhu"><span class="yinwen">疏</span>小識小知，虧損深玄之盛德；小學小行，傷毁虛通之大道也。</span>故曰，正己而已矣。樂全之謂得志。<span class="jiazhu"><span class="yinwen">注</span>自得其志，獨夷其心，而無哀樂之情，斯樂之全者也。<span class="yinwen">疏</span>夫己身履於正道，則所作皆虛通也。既而無順無逆，忘哀忘樂，所造皆適，斯樂<span class="shanchu" data-rel="全"></span>之<span class="buzi" data-rel="">全</span><span class="jiaozhusup">【校：樂之全者，依注文改。】</span>者也。至樂全矣，然後志性得焉。<span class="yinwen">釋文</span><span class="normal">樂全</span>音洛。注、下皆同。</span></p>
<p class="em2 strong">古之所謂得志者，非軒冕之謂也，謂其无以益其樂而已矣。<span class="jiazhu"><span class="yinwen">注</span>全其內而足。<span class="yinwen">疏</span>益，加也。軒，車也。冕，冠也。古人淳樸，體道無爲，得志在乎恬夷，取樂非關軒冕。樂已足矣，豈待加之也！</span>今之所謂得志者，軒冕之謂也。<span class="jiazhu"><span class="yinwen">疏</span>今世之人，澆浮者眾，貪美榮位，待此適心，是以戴冕乘軒，用爲得志也。</span>軒冕在身，非性命<span class="jiaozhusup">【校：闕誤引張君房本命下有之有二字。】</span>也，物之儻來，寄者也。<span class="jiazhu"><span class="yinwen">疏</span>儻者，意外忽來者耳。軒冕榮華，身外之物，物之儻來，非我性命，暫寄而已，豈可久長也！<span class="yinwen">釋文</span><span class="normal">儻來</span>吐黨反。崔本作黨，云：眾也。◎慶藩案：崔本儻作黨，黨，古儻字。黨者，或然之詞也。<span class="titles">史記</span>淮陰侯傳恐其黨不<span class="shanchu" data-rel="敵"></span><span class="buzi" data-rel="">就</span><span class="jiaozhusup">【校：就字依史記原文改。】</span>，<span class="titles">漢書</span>伍被傳黨可以徼幸，並與儻同。（淮南臣道）<span class="buzi" data-rel="">荀子天論</span><span class="jiaozhusup">【校：荀子天論四字依劉文典補正本改。】</span>篇怪星之黨見，楊注訓黨爲頻，王念孫謂於古無據。惠定宇九經古義曰：黨見猶所見也。又訓黨爲所，則據公羊注義也，亦似未協。崔云，黨，眾也，尤非。</span>寄之，其來不可圉，其去不可止。<span class="jiazhu"><span class="yinwen">注</span>在外物耳，得失之非我也。<span class="yinwen">疏</span>時屬儻來，泛然而取軒冕；命遭寄去，澹爾而捨榮華。既無心於扞禦，豈有情於留恡也！<span class="yinwen">釋文</span><span class="normal">可圉</span>魚吕反。本又作禦。</span>故不爲軒冕肆志，<span class="jiazhu"><span class="yinwen">注</span>澹然自若，不覺寄之在身。<span class="yinwen">釋文</span><span class="normal">不爲</span>于僞反。下同。</span>不爲窮約趨俗，<span class="jiazhu"><span class="yinwen">注</span>曠然自得，不覺窮之在身。<span class="yinwen">疏</span>肆，申也。趨，競也。古人體窮通之有命，達榮枯之非己，假使軒冕當塗，亦未足申其志氣，或儉約以窮窘，豈趨競於囂俗！</span>其樂彼與此同，<span class="jiazhu"><span class="yinwen">注</span>彼此，謂軒冕與窮約。<span class="yinwen">疏</span>彼，軒冕也。此，窮約也。夫軒冕窮約，俱是儻來，既樂彼軒冕，亦須喜茲窮約，二俱是寄，所以相同也。</span>故无憂而已矣。<span class="jiazhu"><span class="yinwen">注</span>亦無欣歡之喜也。<span class="yinwen">疏</span>軒冕不樂，窮約不苦，安排去化，所以無憂者也。</span>今寄去則不樂，由<span class="shanchu" data-rel="之"></span><span class="buzi" data-rel="">是</span><span class="jiaozhusup">【校：是字依世德堂本改。】</span>觀之，雖樂，未嘗不荒也。<span class="jiazhu"><span class="yinwen">注</span>夫寄去則不樂者，寄來則荒矣，斯以外易內也。<span class="yinwen">疏</span>今世之人，識見浮淺，是以物之寄也，欣然而喜，及去也，悒然不樂。豈知彼此事出儻來，而寄去寄來，常憂常喜，故知雖樂而心未始不荒亂也。</span>故曰，喪己於物，失性於俗者，謂之倒置之民。<span class="jiazhu"><span class="yinwen">注</span>營外虧內，<span class="shanchu" data-rel="甚"></span><span class="buzi" data-rel="">其置</span>倒<span class="shanchu" data-rel="置"></span><span class="jiaozhusup">【校：其置倒三字依世德堂本改。】</span>也。<span class="yinwen">疏</span>夫寄去寄來，且憂且喜，以己徇物，非喪如何！軒冕窮約，事歸塵俗，若習俗之常，失於本性，違真背道，實此之由，其所安置，足爲顛倒也。<span class="yinwen">釋文</span><span class="normal">倒置之民</span>崔云：逆其性命而不順也。向云：以外易內，可謂倒置。</span></p> 



</div></body></html>