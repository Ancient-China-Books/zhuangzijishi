<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-天運第十四</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="天運第十四">天運第十四</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">釋文</span>以義名篇。天運，司馬作天員。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>「天其運乎？<span class="jiazhu"><span class="yinwen">注</span>不運而自行也。<span class="yinwen">疏</span>言天稟陽氣，清浮在上，無心運行而自動。<span class="yinwen">釋文</span><span class="normal">其運</span><span class="titles">爾雅</span>云：運，徙也。<span class="titles">廣雅</span>云：轉也。◎慶藩案：運，釋文司馬本作員，運員二字，古通用也。越語廣運百里，韋注曰：東西爲廣，南北爲運。西山經作廣員百里。墨子非命上篇譬猶運鈞之上而立朝夕者也，中篇運作員。運，古又讀若云。云與員通。管子戒篇四時云下而萬物化，云即運字。說文，鴆，一名運日，劉逵吴都賦注運日作云日。云即員也。書泰誓雖則云然，<span class="titles">漢書</span>韋賢傳注作員然。詩出其東門聊樂我員，釋文：員，本作云。商頌景員維何，鄭箋：員，古文作云。皆其證。</span>地其處乎？<span class="jiazhu"><span class="yinwen">注</span>不處而自止也。<span class="yinwen">疏</span>地稟陰氣，濁沈在下，亦無心寧靜而自止。</span>日月其爭於所乎？<span class="jiazhu"><span class="yinwen">注</span>不爭所而自代謝也。<span class="yinwen">疏</span>晝夜照臨，出没往來，自然如是。既無情於代謝，豈有心於爭處！</span>孰主張是？<span class="jiazhu"><span class="yinwen">疏</span>孰，誰也。是者，指斥前文也。言四時八節，雲行雨施，覆育蒼生，亭毒羣品，誰爲主宰而施張乎？此一句解天運也。</span>孰維綱是？<span class="jiazhu"><span class="yinwen">注</span>皆自爾。<span class="yinwen">疏</span>山岳産育，川源流注，包容萬物，運載無窮，春生夏長，必無差忒。是誰維持綱紀，故得如斯？此一句解地處也。</span>孰居无事推而行是？<span class="jiazhu"><span class="yinwen">注</span>無則無所能推，有則各自有事。然則無事而推行是者誰乎哉？各自行耳。<span class="yinwen">疏</span>夫日月代謝，星辰朗耀，各有度數，咸由自然。誰安居無事，推算而行之乎？此一句解日月爭所。已前三者，並假設疑問，顯發幽微。故知皆自爾耳，無物使之然也。<span class="yinwen">釋文</span><span class="normal">推而</span>如字，一音吐回反。司馬本作誰。</span>意者其有機緘而不得已邪？<span class="jiazhu"><span class="yinwen">疏</span>機，關也。緘，閉也。玄冬肅殺，夜<span class="shanchu" data-rel="霄"></span><span class="buzi" data-rel="">宵</span>暗昧，以意億度，謂有主司關閉，事不得已，致令如此。以理推者，皆自爾也。方地不動，其義亦然也。<span class="yinwen">釋文</span><span class="normal">緘</span>古咸反，徐古陷反。司馬本作咸，云：引也。</span>意者其運轉而不能自止邪？<span class="jiazhu"><span class="yinwen">注</span>自爾，故不可知也。<span class="yinwen">疏</span>至如青春氣發，萬物皆生，晝夜開明，六合俱照，氣序運轉，致茲生育，尋其理趣，無物使然。圓天運行，其義亦爾也。</span>雲者爲雨乎？雨者爲雲乎？<span class="jiazhu"><span class="yinwen">注</span>二者俱不能相爲，各自爾也。<span class="yinwen">疏</span>夫氣騰而上，所以爲雲；雲散而下，流潤成雨。然推尋始末，皆無攸肇，故知二者不能相爲。<span class="yinwen">釋文</span><span class="normal">爲雨</span>于僞反。下及注同。</span>孰隆施<span class="jiaozhusup">〔校：闕誤引李氏本施作弛。〕</span>是？<span class="jiazhu"><span class="yinwen">疏</span>隆，興也。施，廢也。言誰興雲雨而洪注滂沱，誰廢甘澤而致茲亢旱也。<span class="yinwen">釋文</span><span class="normal">隆施</span>音弛，式氏反。◎俞樾曰：此承上雲雨而言。隆當作降，謂降施此雲雨也。書大傳隆谷，鄭注曰：隆讀如龐降之降。葢隆從降聲，古音本同。<span class="titles">荀子</span><span class="titles">天論篇</span>隆禮尊賢而王，韓詩外傳隆作降。齊策歲八月降雨下，風俗通義祀典篇降作隆。是古字通用之證。</span>孰居无事淫樂而勸是？<span class="jiazhu"><span class="yinwen">疏</span>誰安居無事，自勵勸彼，作此淫雨而快樂邪？司馬本作倦字。<span class="yinwen">釋文</span><span class="normal">淫樂</span>音洛，又音嶽。<span class="normal">而勸</span>司馬本勸作倦，云：讀曰隨，言誰無所作，在隨天往來，運轉無已也。</span>風起北方，一西一東，有<span class="jiaozhusup">〔校：闕誤引張君房本有作在。〕</span>上彷徨，孰嘘吸是？孰居无事而披拂是？<span class="jiazhu"><span class="yinwen">疏</span>彷徨，迴轉之貌也。嘘吸，猶吐納也。披拂，猶扇動也。北方陰氣，起風之所，故云北方。夫風吹無心。東西任適，或彷徨而居空裏，或嘘吸而在山中，拂披升降，略無定準。孰居無事而爲此乎？葢自然也。<span class="yinwen">釋文</span><span class="normal">有上</span>時掌反。<span class="normal">彷</span>薄皇反。<span class="normal">徨</span>音皇。司馬本作旁皇，云：旁皇，飆風也。<span class="normal">嘘</span>音虛。<span class="normal">吸</span>許急反。<span class="normal">披</span>芳皮反。<span class="normal">拂</span>芳弗反，郭扶弗反。披拂，風貌。司馬本作翇。</span>敢問何故？」<span class="jiazhu"><span class="yinwen">注</span>設問所以自爾之故。<span class="yinwen">疏</span>此句總問以前有何意故也。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>巫咸祒曰：「來！吾語女。天有六極五常，<span class="jiazhu"><span class="yinwen">注</span>夫物事之近，或知其故，然尋其原以至乎極，則無故而自爾也。自爾則無所稍問其故也，但當順之。<span class="yinwen">疏</span>巫咸，神巫也，爲殷中宗相。祒，名也。六極，謂六合，四方上下也。五常，謂五行，金木水火土，人倫之常性也。言自然之理，有此六極五常，至於日月風雲，例皆如此，但當任之，自然具足，何爲措意於其間哉！<span class="yinwen">釋文</span><span class="normal">巫咸祒</span>赤遥反，郭音條，又音紹。李云：巫咸，殷相也。祒，寄名也。<span class="normal">吾語</span>魚據反。<span class="normal">女</span>音汝。後皆同。<span class="normal">六極</span>司馬云：四方上下也。◎俞樾曰：六極五常，疑即洪範之五福六極也。常與祥，古字通。儀禮士虞禮記薦此常事，鄭注曰：古文常爲祥，是其證也。說文示部：祥，福也。然則五常即五福也。下文曰，九洛之事，治成德備，其即謂禹所受之洛書九類乎！</span>帝王順之則治，逆之則凶。<span class="jiazhu"><span class="yinwen">注</span>夫假學可變，而天性不可逆也。<span class="yinwen">疏</span>夫帝王者，上符天道，下順蒼生，垂拱無爲，因循任物，則天下治矣。而逆萬國之歡心，乖二儀之和氣，所作凶<span class="shanchu" data-rel="勃"></span><span class="buzi" data-rel="">悖</span>，則禍亂生也。</span>九洛之事，治成德備，監照下土，<span class="jiazhu"><span class="yinwen">疏</span>九洛之事者，九州聚落之事也。言王者應天順物，馭用無心，故致天下太平，人歌擊壤。九州聚落之地，治定功成；八荒夷狄之邦，道圓德備。既合二儀，覆載萬物；又齊三景，照臨下土。◎家世父曰：此言天之運自然而已，帝王順其自然，以道應之，天地亦受裁成焉，而風雨調，四時序。九洛之事，即禹所受之九疇也。莊子言道有不詭於聖人者，此類是也。</span>天下戴之，此謂上皇。」<span class="jiazhu"><span class="yinwen">注</span>順其自爾故也。<span class="yinwen">疏</span>道合自然，德均造化，故眾生樂推而不厭，百姓荷戴而不辭，可謂返樸還淳，上皇之治也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>商大宰蕩問仁於莊子。<span class="jiazhu"><span class="yinwen">疏</span>宋承殷後，故商即宋國也。大宰，官號，名盈，字蕩。方欲決己所疑，故問仁於莊子。<span class="yinwen">釋文</span><span class="normal">商大</span>音泰，下文大息同。<span class="normal">宰蕩</span>司馬云：商，宋也，大宰，官也，蕩，字也。</span>莊子曰：「虎狼，仁也。」<span class="jiazhu"><span class="yinwen">疏</span>仁者，親愛之跡。夫虎狼猛獸，猶解相親，足明萬類皆有仁性也。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>曰：「何謂也？」<span class="jiazhu"><span class="yinwen">疏</span>大宰未達深情，重問有何意謂。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>莊子曰：「父子相親，何爲不仁？」<span class="jiazhu"><span class="yinwen">疏</span>父子親愛，出自天然，此乃真仁，何勞再問！</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>曰：「請問至仁。」<span class="jiazhu"><span class="yinwen">疏</span>虎狼親愛，厥義未弘，故請至仁，庶聞深旨。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>莊子曰：「至仁无親。」<span class="jiazhu"><span class="yinwen">注</span>無親者，非薄德之謂也。夫人之一體，非有親也；而首自在上，足自處下，府藏居內，皮毛在外；外內上下，尊卑貴賤，於其體中各任其極，而未有親愛於其間也。然至仁足矣，故五親六族，賢愚遠近，不失分於天下者，理自然也，又奚取於有親哉！<span class="yinwen">疏</span>夫至仁者，忘懷絶慮，與大虛而同體，混萬物而爲一，何親疏之可論乎！泊然無心而順天下之親疏也。<span class="yinwen">釋文</span><span class="normal">府藏</span>才浪反。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>大宰曰：「蕩聞之，无親則不愛，不愛則不孝。謂至仁不孝，可乎？」<span class="jiazhu"><span class="yinwen">疏</span>夫無愛無親，便是不孝。謂至仁不孝，於理可乎？商蕩不悟深旨，遂生淺惑。莊生爲其顯折，義列下文。<span class="yinwen">釋文</span><span class="normal">蕩聞之</span>一本蕩作盈，崔本同。或云：盈，大宰字。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>莊子曰：「不然。夫至仁尚矣，孝固不足以言之。<span class="jiazhu"><span class="yinwen">注</span>必言之於忘仁忘孝之地，然後至耳。<span class="jiaozhusup">〔校：世德堂本耳作矣。〕</span><span class="yinwen">疏</span>至仁者，忘義忘仁，可貴可尚，豈得將愛敬近跡以語其心哉？固不足以言也。</span>此非過孝之言也，不及孝之言也。<span class="jiazhu"><span class="yinwen">注</span>凡名生於不及者，故過仁孝之名而涉乎無名之境，然後至焉。<span class="yinwen">疏</span>商蕩之問，近滯域中，莊生之答，遠超方外。故知親愛之旨，非過孝之談，封執名敎，不及孝之言也。</span>夫南行者至於郢，北面而不見冥山，是何也？則去之遠也。<span class="jiazhu"><span class="yinwen">注</span>冥山在乎北極，而南行以觀之；至仁在乎無親，而仁愛以言之；故郢雖見而愈遠冥山，仁孝雖彰而愈非至理也。<span class="yinwen">疏</span>郢地居南，冥山在北，故郭注云，冥山在乎北極，南行以觀之；至仁在乎無親，而仁愛以言之；故郢雖見而愈遠冥山，仁孝雖彰而愈非至道。此注甚明，不勞更解。<span class="yinwen">釋文</span><span class="normal">郢</span>以井反，又以政反，楚都也，在江陵北。<span class="normal">冥山</span>司馬云北海山名。◎慶藩案：<span class="titles">史記</span>蘇秦列傳索隱引司馬云：冥山在朔州北。與釋文異。<span class="normal">愈遠</span>于萬反。</span>故曰：以敬孝易，以愛孝難；<span class="jiazhu"><span class="yinwen">疏</span>夫敬在形跡，愛率本心。心由天性，故難；跡關人情，故易也。<span class="yinwen">釋文</span><span class="normal">孝易</span>以豉反。下皆同。</span>以愛孝易，以忘親難；<span class="jiazhu"><span class="yinwen">疏</span>夫愛孝雖難，猶滯域中，未若忘親，澹然無係。忘既勝愛，有優有劣，以此格量，難易明之矣。</span>忘親易，使親忘我難；<span class="jiazhu"><span class="yinwen">疏</span>夫騰蝯斷腸，老牛舐犢，恩慈下流，物之恆性。故子忘親易，親忘子難。自非達道，孰能行之！</span>使親忘我易，兼忘天下難；兼忘天下易，使天下兼忘我難。<span class="jiazhu"><span class="yinwen">注</span>夫至仁者，百節皆適，則終日不自識也。聖人在上，非有爲也，恣之使各自得而已耳。自得其爲，則眾務自適，羣生自足，天下安得不各自忘我哉！各自忘矣，主其安在乎？斯所謂兼忘也。<span class="yinwen">疏</span>夫兼忘天下者，棄萬乘如脱屣也；使天下兼忘我者，謂百姓日用而不知也。夫垂拱汾陽而游心姑射，揖讓之美，貴在虛忘，此兼忘天下者也。方前則難，比後便易，未若忘懷至道，息智自然，將造化而同功，與天地而合德者，故能恣萬物之性分，順百姓之所爲，大小咸得，飛沈不喪，利澤潛被，物皆自然，上如標枝，民如野鹿。當是時也，主其安在乎？此使天下兼忘我者也，可謂軒頊之前，淳古之君耳。其德不見，故天下忘之。斯則從劣向優，自粗入妙，遣之又遣，玄之又玄也。</span>夫德遺堯舜而不爲也，<span class="jiazhu"><span class="yinwen">注</span>遺堯舜，然後堯舜之德全耳；若係之在心，則非自得也。<span class="yinwen">疏</span>遺，忘棄也。言堯舜二君，盛德深遠，而又忘其德，任物不爲。斯解兼忘天下難。</span>利澤施於萬世，天下莫知也，<span class="jiazhu"><span class="yinwen">注</span>泯然常適。<span class="yinwen">疏</span>有利益恩澤，惠潤羣生，萬世之後，其德不替，而至德潛被，日用不知。斯解使天下兼忘我難也。</span>豈直大息而言仁孝乎哉！<span class="jiazhu"><span class="yinwen">注</span>失於江湖，乃思濡沫。<span class="yinwen">疏</span>大息，猶嗟歎也。夫盛德同於堯舜，尚能遺忘而不自顯，豈復太息言於仁孝，嗟歎於陳跡乎！<span class="yinwen">釋文</span><span class="normal">濡沫</span>音末。</span>夫孝悌仁義，忠信貞廉，此皆自勉以役其德者也，不足多也。<span class="jiazhu"><span class="yinwen">疏</span>悌，順也。德者，真性也。以此上八事，皆矯性僞情，勉强勵力，捨己效人，勞役其性，故不足多也。<span class="yinwen">釋文</span><span class="normal">孝弟</span>音悌。◎盧文弨曰：舊本作孝悌，音弟。此因今本作悌而妄改也。若作悌字，則更無兩讀，又何用音？此如他卷道音導，亦有倒作導音道者，皆出後人所變亂，今正之。</span>故曰，至貴，國爵并焉；<span class="jiazhu"><span class="yinwen">注</span>并，除棄之謂也。夫貴在於身，身猶忘之，況國爵乎！斯貴之至也。<span class="yinwen">疏</span>并者，除棄之謂也。夫貴爵禄者，本爲身也。身猶忘之，況爵禄乎！斯至貴者也。<span class="yinwen">釋文</span><span class="normal">并焉</span>必領反。棄，除也。注同。</span>至富，國財并焉；<span class="jiazhu"><span class="yinwen">注</span>至富者，自足而已，故除天下之財者也。<span class="yinwen">疏</span>至富者，知足者也。知足之人，以不貪爲寶，縱令傾國資財，亦棄而不用。故老經云，知足者富，斯之謂也。</span>至願，名譽并焉。<span class="jiazhu"><span class="yinwen">注</span>所至願者適也，得適而仁孝之名都去矣。<span class="yinwen">疏</span>夫至願者，莫過適性也。既一毁譽，混榮辱，忘物我，泯是非，故令聞聲名，視之如涕唾也。</span>是以道不渝。」<span class="jiazhu"><span class="yinwen">注</span>去華取實故也。<span class="yinwen">疏</span>渝，變也，薄也。既忘富貴，又遺名譽，是以道德淳厚，不隨物變也。<span class="yinwen">釋文</span><span class="normal">去華</span>起吕反。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>北門成問於黃帝曰：「帝張咸池之樂於洞庭之野，<span class="jiazhu"><span class="yinwen">疏</span>姓北門，名成，黃帝臣也。欲明至樂之道，故寄此二人，更相發起也。咸池，樂名。張，施也。咸，和也。洞庭之野，天<span class="shanchu" data-rel="地"></span><span class="buzi" data-rel="">池</span>之閒，非太湖之洞庭也。<span class="yinwen">釋文</span><span class="normal">北門成</span>人姓名也。<span class="normal">洞庭</span>徒送反。</span>吾始聞之懼，復聞之怠，卒聞之而惑；<span class="jiazhu"><span class="yinwen">疏</span>怠，退息也。卒，終也。復，重也。惑，闇也。不悟至樂，初聞之時，懼然驚悚；再聞其聲，稍悟音旨，故懼心退息；最後聞之，知至樂與二儀合德，視之不見，聽之不聞，故心無分别，有同暗惑者也。<span class="yinwen">釋文</span><span class="normal">之懼</span>如字。或音句，下同。一本作戄，音況縛反。案說文，懼是正字，戄是古文。◎盧文弨曰：說文，愳，古文懼字；有愯字，與聳同，非懼字重文，並無戄字。不知陸氏所據。<span class="normal">復聞</span>扶又反。下注同。</span>蕩蕩默默，乃不自得。」<span class="jiazhu"><span class="yinwen">注</span>不自得，坐忘之謂也。<span class="yinwen">疏</span>蕩蕩，平易之容。默默，無知之貌。第三聞之，體悟玄理，故蕩蕩而無偏，默默而無知，芒然坐忘，物我俱喪，乃不自得。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>帝曰：「汝殆其然哉！吾奏之以人，徵<span class="jiaozhusup">〔校：趙諫議本徵作徽。〕</span>之以天，行之以禮義，建之以大清。<span class="jiazhu"><span class="yinwen">注</span>由此觀之，知夫至樂者，非音聲之謂也；必先順乎天，應乎人，得於心而適於性，然後發之以聲，奏之以曲耳。故咸池之樂，必待黃帝之化而後成焉。<span class="yinwen">疏</span>殆，近也。奏，應也。徽，順也。禮義，五德也。太清，天道也。黃帝既允北門成第三聞樂，體悟玄道，忘知息慮，是以許其所解，故云汝近於自然也。<span class="yinwen">釋文</span><span class="normal">徵之</span>如字。古本多作徽。<span class="normal">大清</span>音泰。</span>夫至樂者，先應之以人事，順之以天理，行之以五德，應之以自然，然後調理四時，太和萬物。<span class="jiazhu"><span class="yinwen">疏</span>雖復行於禮義之跡，而忘自然之本者也。此是第一奏也。</span>四時迭起，萬物循生；一盛一衰，文武倫經；<span class="jiazhu"><span class="yinwen">疏</span>循，順；倫，理；經，常也。言春夏秋冬更迭而起，一切物類順序而生；夏盛冬衰，春文秋武，生殺之理，天道之常，但常任之，斯至樂矣。<span class="yinwen">釋文</span><span class="normal">迭起</span>大節反。一本作遞，大計反。<span class="normal">循生</span>似倫反。</span>一清一濁，陰陽調和，流光其聲；<span class="jiazhu"><span class="yinwen">注</span>自然律吕以滿天地之閒，但當順而不奪，則至樂全。<span class="jiaozhusup">〔校：趙本全下有矣字。〕</span><span class="yinwen">疏</span>清，天也。濁，地也。陰升陽降，二氣調和，故施生萬物，和氣流布，三光照燭，此謂至樂，無聲之聲。◎家世父曰：樂記，禮減而進，以進爲文；樂盈而反，以反爲文；故樂闋而後作衰者，闋之餘聲也。始奏以文，復亂以武，以文武紀其盛衰。倫經，猶言經綸。比和分合，所謂經綸也。</span>蟄蟲始作，吾驚之以雷霆；<span class="jiazhu"><span class="yinwen">注</span>因其自作而用其所以動。<span class="yinwen">疏</span>仲春之月，蟄蟲始啓，自然之理，驚之雷霆，所謂動靜順時，因物或作，至樂具合斯道也。<span class="yinwen">釋文</span><span class="normal">蟄蟲</span>沈執反，郭音執。<span class="titles">爾雅</span>云：靜也。<span class="normal">霆</span>音廷，又音挺，徒佞反。電也。◎家世父曰：雷霆之起，莫知其所自起，莫知其所自竟。其所自起，首也，生之端也；其所自竟，尾也，死之歸也。死生者，萬物之大常，與天爲無窮，而忽一至焉，則亦物之所不能待也。以喻樂之變化，動於自然。</span>其卒无尾，其始无首；<span class="jiazhu"><span class="yinwen">注</span>運轉無極。<span class="yinwen">疏</span>尋求自然之理，無始無終；討論至樂之聲，無首無尾。故老經云，迎之不見其首，隨之不見其後也。</span>一死一生，一僨一起；所常无窮，<span class="jiazhu"><span class="yinwen">注</span>以變化爲常，則所常者無窮也。<span class="yinwen">疏</span>僨，仆也。夫盛衰生死，虛盈起僨，變化之道，理之常數。若以變化爲常，則所謂常者無窮也。<span class="yinwen">釋文</span><span class="normal">一僨</span>方問反。司馬云：仆也。</span>而一不可待。汝故懼也。<span class="jiazhu"><span class="yinwen">注</span>初聞無窮之變，不能待之以一，故懼然悚聽也。<span class="yinwen">疏</span>至一之理，絶視絶聽，不可待之以聲色，故初聞懼然也。◎俞樾曰：一不可待者，皆不可待也。大戴記衞將軍文子篇，則一諸侯之相也，盧注曰：一，皆也。<span class="titles">荀子</span><span class="titles">勸學篇</span>，一可以爲法則，君子篇，一皆善也謂之聖，楊注曰：一，皆也。是一有皆義。郭注曰，不能待之以一，與語意未合。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>吾又奏之以陰陽之和，燭之以日月之明；<span class="jiazhu"><span class="yinwen">注</span>所謂用天之道。<span class="yinwen">疏</span>言至樂之聲，將陰陽合其序；所通生物，與日月齊其明。此第二奏也。</span>其聲能短能長，能柔能剛；變化齊一，不主故常；<span class="jiazhu"><span class="yinwen">注</span>齊一於變化，故不主故常。<span class="yinwen">疏</span>順羣生之修短，任萬物之柔剛，齊變化之一理，豈守故而執常！</span>在谷滿谷，在阬滿阬；<span class="jiazhu"><span class="yinwen">注</span>至樂之道，無不周也。<span class="yinwen">疏</span>至樂之道，無所不徧，乃谷乃阬，悉皆盈滿。所謂道無不在，所在皆無也。<span class="yinwen">釋文</span><span class="normal">在阬</span>苦庚反。<span class="titles">爾雅</span>云：虛也。</span>塗卻守神，<span class="jiazhu"><span class="yinwen">注</span>塞其兑也。<span class="yinwen">疏</span>塗，塞也。卻，孔也。閉心知之孔卻，守凝寂之精神。郭注云，塞其兑也。<span class="yinwen">釋文</span><span class="normal">塗卻</span>去逆反，與隙義同。<span class="normal">其兑</span>徒外反。</span>以物爲量。<span class="jiazhu"><span class="yinwen">注</span>大制不割。<span class="yinwen">疏</span>量，音亮。大小修短，隨物器量，終不制割而從己也。<span class="yinwen">釋文</span><span class="normal">爲量</span>音亮。</span>其聲揮綽，<span class="jiazhu"><span class="yinwen">注</span>所謂闡諧。<span class="yinwen">疏</span>揮，動也。綽，寬也。同雷霆之震動，其聲寬也。</span>其名高明。<span class="jiazhu"><span class="yinwen">注</span>名當其實，則高明也。<span class="yinwen">疏</span>高如上天，明如日月，聲既廣大，名亦高明。</span>是故鬼神守其幽，<span class="jiazhu"><span class="yinwen">注</span>不離其所。<span class="yinwen">疏</span>人物居其顯明，鬼神守其幽昧，各得其所而不相撓。故老經云，以道利天下，其鬼不神也。<span class="yinwen">釋文</span><span class="normal">不離</span>力智反。</span>日月星辰行其紀。<span class="jiazhu"><span class="yinwen">注</span>不失其度。<span class="yinwen">疏</span>三光朗耀，依分而行，綱紀上玄，必無差忒也。</span>吾止之於有窮，<span class="jiazhu"><span class="yinwen">注</span>常在極<span class="shanchu" data-rel="止"></span><span class="buzi" data-rel="">上</span><span class="jiaozhusup">〔校：上字依世德堂本改。〕</span>住也。<span class="yinwen">疏</span>止，住也。窮，極也。雖復千變萬化，而常居玄極，不離妙本，動而常寂也。</span>流之於无止。<span class="jiazhu"><span class="yinwen">注</span>隨變而往也。<span class="yinwen">疏</span>流，動也。應感無方，隨時適變，未嘗執守，故寂而動也。</span>予欲慮之而不能知也，望之而不能見也，逐之而不能及也；<span class="jiazhu"><span class="yinwen">注</span>故闇然恣使化去。<span class="yinwen">疏</span>夫至樂者，真道也。欲明道非心識，故謀慮而不能知；道非聲色，故瞻望而不能見；道非形質，故追逐而不能逮也。</span>儻然立於四虛之道，<span class="jiazhu"><span class="yinwen">注</span>弘敞無偏之謂。<span class="yinwen">疏</span>儻然，無心貌也。四虛，謂四方空，大道也。言聖人無心，與至樂同體，立志弘敞，接物無偏，包容萬有，與虛空而合德。<span class="yinwen">釋文</span><span class="normal">儻</span>敕黨反，一音敞。</span>倚於槁梧而吟。<span class="jiazhu"><span class="yinwen">注</span>無所復爲也。<span class="yinwen">疏</span>弘敞虛容，忘知絶慮，故形同槁木，心若死灰，逍遥無爲，且吟且詠也。<span class="yinwen">釋文</span><span class="normal">倚於</span>於綺反。<span class="normal">槁</span>古<span class="jiaozhusup">〔校：世德堂本古作枯。〕</span>老反。</span>目知窮乎所欲見，力屈乎所欲逐，吾既不及已夫！<span class="jiaozhusup">〔校：趙諫議本夫作矣。〕</span><span class="jiazhu"><span class="yinwen">注</span>言物之知力各有所齊限。<span class="yinwen">疏</span>夫目知所見，葢有涯限，所以稱窮；力<span class="buzi" data-rel="">所</span>馳逐，亦有分齊，所以稱屈。至樂非心色等法，不可以限窮，故吾知盡其不及，故止而不逐也。心既有限，故知愛無名。此覆<span class="buzi" data-rel="">解</span><span class="jiaozhusup">〔校：《南華真經注疏》從輯要本補「解」字。據之補。〕</span>前予欲慮之等文也。<span class="yinwen">釋文</span><span class="normal">目知</span>音智。<span class="normal">齊限</span>才細反。</span>形充空虛，乃至委蛇。汝委蛇，故怠。<span class="jiazhu"><span class="yinwen">注</span>夫形充空虛，無身也，無身，故能委蛇。委蛇任性，而悚懼之情怠也。<span class="yinwen">疏</span>夫形充虛空，則與虛空而等量；委蛇任性，故順萬境而無心；所謂隳體黜聰，離形去智者也。只爲委蛇任性，故悚懼之情怠息。此解第二聞樂也。<span class="yinwen">釋文</span><span class="normal">委</span>於危反。徐如字。<span class="normal">蛇</span>以支反。又作施，徐音絁。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>吾又奏之以无怠之聲，<span class="jiazhu"><span class="yinwen">注</span>意既怠矣，乃復無怠，此其至也。<span class="yinwen">疏</span>再聞至樂，任性逶迤，悚懼之心，於焉怠息。雖復賢於初聞，猶自不及後聞，故奏無怠之聲。斯則以無遣怠，故郭注云，意既怠矣，乃復無怠，此其至者也。此是第三奏也。</span>調之以自然之命，<span class="jiazhu"><span class="yinwen">注</span>命之所有者，非爲也，皆自然耳。<span class="yinwen">疏</span>調，和也。凡百蒼生，皆以自然爲其性命。所以奏此咸池之樂者，方欲調造化之心靈，和自然之性命也已。</span>故若混逐叢生，<span class="jiazhu"><span class="yinwen">注</span>混然無係，隨叢而生。<span class="yinwen">疏</span>混，同也。生，出也。同風物之動吹，隨叢林之出聲也。<span class="yinwen">釋文</span><span class="normal">叢生</span>才公反。</span>林樂而无形；<span class="jiazhu"><span class="yinwen">注</span>至樂者。適而已。適在體中，故無别形。<span class="yinwen">疏</span>夫叢林地籟之聲，無心而成至樂，適於性命而已，豈復有形也！<span class="yinwen">釋文</span><span class="normal">林樂</span>音洛，亦如字。</span>布揮而不曳，<span class="jiazhu"><span class="yinwen">注</span>自布耳。<span class="yinwen">疏</span>揮動四時，布散萬物，各得其所，非由牽曳。<span class="yinwen">釋文</span><span class="normal">布揮</span>音輝。<span class="titles">廣雅</span>云：振也。</span>幽昏而无聲。<span class="jiazhu"><span class="yinwen">注</span>所謂至樂。<span class="yinwen">疏</span>言至樂寂寥，超於視聽，故幽冥昏暗而無聲響矣。◎家世父曰：說文：叢木曰林。林樂者，相與羣樂之。五音繁會，不辨聲之所從出，故曰無形。揮者，振而揚之，若布之曳而愈長，而亦無有曳之者。林樂而無形，其聲聚也；布揮而不曳，其聲悠也；幽昏而無聲，其聲淡也。</span>動於无方，<span class="jiazhu"><span class="yinwen">注</span>夫動者豈有方而後動哉！<span class="yinwen">疏</span>夫至樂之本，雖復無聲，而應動隨時，實無方所，斯寂而動之也。</span>居於窈冥；<span class="jiazhu"><span class="yinwen">注</span>所謂寧極。<span class="yinwen">疏</span>雖復應物隨機，千變萬化，而深根寧極，恆處窈冥，斯動而寂也。<span class="yinwen">釋文</span><span class="normal">於窈</span>烏了反。</span>或謂之死，或謂之生；或謂之實，或謂之榮；行流散徙，不主常聲。<span class="jiazhu"><span class="yinwen">注</span>隨物變化。<span class="yinwen">疏</span>夫春生冬死，秋實夏榮，雲行雨散，水流風從，自然之理，日新其變，至樂之道，豈<span class="shanchu" data-rel="常"></span>主<span class="buzi" data-rel="">常</span><span class="jiaozhusup">〔校：常聲依正文改。〕</span>聲也！</span>世疑之，稽於聖人。<span class="jiazhu"><span class="yinwen">注</span>明聖人應世非唱也。<span class="yinwen">疏</span>稽，留也。夫聖人者，譬幽谷之響，明鏡之象，對之不知其所以來，絶之不知其所以往，物來斯應，應而忘懷，豈預前作法而留心應世！故行留散徙，不主常聲，而世俗之人，妄生疑惑也。<span class="yinwen">釋文</span><span class="normal">稽於</span>古兮反。</span>聖也者，達於情而遂於命也。<span class="jiazhu"><span class="yinwen">注</span>故有情有命者，莫不資焉。<span class="yinwen">疏</span>所言聖者，更無他義也，通有物之情，順自然之命，故謂之聖。</span>天機不張而五官皆備，此之謂天樂，<span class="jiazhu"><span class="yinwen">注</span>忘樂而樂足，非張而後備。<span class="yinwen">疏</span>天機，自然之樞機。五官，五藏也。言五藏各有主司，故謂之官。夫目視耳聽，手把腳行，布網轉丸，飛空走地，非由倣效，稟之造物，豈措意而後能爲！故五藏職司，素分備足，天樂之美，其在茲也。</span>无言而心說。<span class="jiazhu"><span class="yinwen">注</span>心說在適，不在言也。<span class="yinwen">疏</span>體此天和，非由措意，故心靈適悦而妙絶名言也。<span class="yinwen">釋文</span><span class="normal">心說</span>音悦。注同。</span>故有焱氏爲之頌曰：『聽之不聞其聲，視之不見其形，充滿天地，苞裹六極。』汝欲聽之而无接焉，而故惑也。<span class="jiazhu"><span class="yinwen">注</span>此乃無樂之樂，樂之至也。<span class="yinwen">疏</span>焱氏，神農也。美此至樂，爲之章頌。大音希聲，故聽之不聞；大象無形，<span class="buzi" data-rel="">故</span><span class="jiaozhusup">〔校：故字依上下文補。〕</span>視之不見；道無不在，故充滿天地二儀；大無不包，故囊括六極。六極，六合也。假欲留意聽之，亦不可以耳根承接，是故體茲至樂，理趣幽微，心無分别，事同愚惑也。<span class="yinwen">釋文</span><span class="normal">焱氏</span>必遥反。本亦作炎。<span class="normal">苞裹</span>音包。本或作包。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>樂也者，始於懼，懼故祟；<span class="jiazhu"><span class="yinwen">注</span>懼然悚聽，<span class="shanchu" data-rel="故"></span>是<span class="buzi" data-rel="">故</span><span class="jiaozhusup">〔校：「故是」，《南華真經注疏》從輯要本「故是」二字互乙。據之乙。〕</span>祟耳，未大和也。<span class="yinwen">疏</span>以下重釋三奏三聽之意，結成至樂之道。初聞至樂，未悟大和，心生悚懼，不能放釋，是故禍祟之也。<span class="yinwen">釋文</span><span class="normal">祟</span>雖遂反。</span>吾又次之以怠，怠故遁；<span class="jiazhu"><span class="yinwen">注</span>跡稍滅也。<span class="yinwen">疏</span>再聞之後，情意稍悟，故懼心怠退，其跡遁滅也。</span>卒之於惑，惑故愚；愚故道，道可載而與之俱也。」<span class="jiazhu"><span class="yinwen">注</span>以無知爲愚，愚乃至也。<span class="yinwen">疏</span>最後聞樂，靈府淳和，心無分别，有同闇惑，蕩蕩默默，類彼愚迷。不怠不懼，雅符真道，既而運載無心，與物俱至也。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>孔子西遊於衞。顔淵問師金曰：「以夫子之行爲奚如？」<span class="jiazhu"><span class="yinwen">疏</span>衞本昆吾之邑，又是康叔之封。自魯適衞，故曰西遊。師金，魯太師，名金也。奚，何也。言夫子行仁義之道以化衞侯，未知此術行用可否邪？<span class="yinwen">釋文</span><span class="normal">師金</span>李云：師，魯太師也。金，其名也。<span class="normal">之行</span>下孟反。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>師金曰：「惜乎，而夫子其窮哉！」<span class="jiazhu"><span class="yinwen">疏</span>言仲尼叡哲明敏，才智可惜，守先王之聖跡，執堯舜之古道，所以頻遭辛苦，屢致困窮。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>顔淵曰：「何也？」<span class="jiazhu"><span class="yinwen">疏</span>問窮之所以也。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>師金曰：「夫芻狗之未陳也，盛以篋衍，巾以文繡，尸祝齊戒以將之。<span class="jiazhu"><span class="yinwen">疏</span>此下譬喻，凡有六條：第一芻狗，第二舟車，第三桔槔，第四樝棃，第五猿狙，第六妍醜。芻<span class="shanchu" data-rel="狗"></span>，草也，謂結草爲狗以解除也。衍，笥也。尸祝，巫師也。將，送也。言芻狗未陳，盛以篋笥之器，覆以文繡之巾，致齊絜以表誠，展如在之將送，庶其福祉，貴之如是。<span class="yinwen">釋文</span><span class="normal">芻狗</span>李云：結芻爲狗，巫祝用之。<span class="normal">盛</span>音成。下同。<span class="normal">篋</span>苦牒反。本或作筐。<span class="normal">衍</span>延善反，郭怡面反。李云：笥也，盛狗之物也。司馬云：合也。◎慶藩案：巾字，疑飾字之誤。太平御覽引淮南絹以綺繡作飾以綺繡。<span class="normal">齊戒</span>側皆反。本亦作齋。</span>及其已陳也，行者踐其首脊，蘇者取而爨之而已；將復取而盛以篋衍，巾以文繡，遊居寢卧其下，彼不得夢，必且數眯焉。<span class="jiazhu"><span class="yinwen">注</span>廢棄之物，於時無用，則更致他妖也。<span class="yinwen">疏</span>踐，履也。首，頭也。脊，背也。取草曰蘇。爨，炊也。眯，魘也。言芻狗未陳，致斯肅敬。既祭之後，棄之路中，故行人履踐其頭脊，蘇者取供其炊爨。方將復取而貴之，盛於筐衍之中，覆於文繡之下，遨遊居處，寢卧其旁，假令不致惡夢，必當數數遭魘。故郭注云，廢棄之物，於時無用，則更致他妖也。<span class="yinwen">釋文</span><span class="normal">蘇者</span>李云：蘇，草也，取草者得以炊也。案方言云：江淮南楚之間謂之蘇。<span class="titles">史記</span>云，樵蘇後爨，注云：蘇，取草也。<span class="normal">爨之</span>七丸反。<span class="normal">將復</span>扶又反。<span class="normal">必且</span>如字。徐子餘反。<span class="normal">數</span>音朔。<span class="normal">眯</span>李音米，又音美。字林云：物入眼爲病也。司馬云：厭也。音一琰反。</span>今而夫子，亦取先王已陳芻狗，聚<span class="jiaozhusup">〔校：世德堂本聚作取。〕</span>弟子游居寢卧其下。故伐樹於宋，削跡於衞，窮於商周，是非其夢邪？<span class="jiazhu"><span class="yinwen">疏</span>此合芻狗之譬，並合孔子窮義也。先王，謂堯舜禹湯，先代之帝王也。憲章文武，祖述堯舜，而爲敎跡，故集聚弟子，遨遊於仁義之域，卧寢於禮信之鄉。古法不可執留，事同已陳芻狗。伐樹於宋者，孔子曾遊於宋，與門人講說於大樹之下，司馬桓魋欲殺夫子，夫子去後，桓魋惡其坐處，因伐樹焉。削，剗也。夫子嘗遊於衞，衞人疾之，故剗削其跡，不見用也。商是殷地，周是東周，孔子歷聘，曾困於此。良由執於聖跡，故致斯弊。狼狽如是，豈非惡夢耶！◎俞樾曰：上取字如字，下取字當讀爲聚。周易萃象傳聚以正也，釋文曰：聚，荀作取，<span class="titles">漢書</span>五行志，內取茲，師古曰：取，讀如禮記聚麀之聚。是聚取古通用。</span>圍於陳蔡之間，七日不火食，死生相與鄰，是非其眯邪？<span class="jiazhu"><span class="yinwen">注</span>此皆絶聖棄知之意耳，無所稍嫌也。夫先王典禮，所以適時用也。時過而不棄，即爲民妖，所以興矯效之端也。<span class="yinwen">疏</span>當時楚昭王聘夫子，夫子領徒宿於陳蔡之地。蔡人見徒眾極多，謂之爲賊，故興兵圍繞，經乎七日，糧食罄盡，無復炊爨，從者餓病，莫之能興，憂悲困苦，鄰乎死地，豈非遭於已陳芻狗而魘耶！</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>夫水行莫如用舟，而陸行莫如用車。以舟之可行於水也而求推之於陸，則没世不行尋常。<span class="jiazhu"><span class="yinwen">疏</span>夫舟行於水，車行於陸，至於千里，未足爲難。若推舟於陸，求其運載，終没一世，不可數尺。<span class="yinwen">釋文</span><span class="normal">推之</span>郭吐回反，又如字。下同。</span>古今非水陸與？周魯非舟車與？今蘄行周於魯，是猶推舟於陸也，<span class="jiazhu"><span class="yinwen">疏</span>此合<span class="shanchu" data-rel="諭"></span><span class="buzi" data-rel="">喻</span>也。蘄，求也。<span class="shanchu" data-rel="亦"></span>今古代殊，豈異乎水陸！周魯地異，何異乎舟車！<span class="yinwen">釋文</span><span class="normal">陸與</span>音餘。下同。<span class="normal">今蘄</span>音祈，求也。</span>勞而无功，身必有殃。彼未知夫无方之傳，應物而不窮者也。<span class="jiazhu"><span class="yinwen">注</span>時移世異，禮亦宜變，故因物而無所係焉，斯不勞而有功也。<span class="yinwen">疏</span>方，猶常也。傳，轉也。言夫子執先王之跡，行衰周之世，徒勞心力，卒不成功，故削跡伐樹，身遭殃禍也。夫聖人之智，接濟無方，千轉萬變，隨機應物。未知此道，故嬰斯禍也。<span class="yinwen">釋文</span><span class="normal">無方之傳</span>直專反，下注同。司馬云：方，常也。◎慶藩案：傳讀若轉，言無方之轉動也。吕氏春秋必己篇，若夫萬物之情，人倫之傳，高注：傳，猶轉也。<span class="titles">漢書</span>劉向傳禹稷與咎繇傳相汲引，猶轉相汲引也。淮南主術篇生無乏用，死無轉尸，逸周書大聚篇作傳尸。襄二十五年左傳注，傳寫失之，釋文：傳，一本作轉。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>且子獨不見夫桔槔者乎？引之則俯，舍之則仰。彼，人之所引，非引人也，故俯仰而不得罪於人。<span class="jiazhu"><span class="yinwen">疏</span>桔槔，挈水木也。人牽引之則俯下，捨放之則仰上。俯仰上下，引捨以人，委順無心，故無罪。夫人能虛己，其義亦然也。<span class="yinwen">釋文</span><span class="normal">桔</span>音結。<span class="normal">槔</span>音羔。◎慶藩案：文穎說烽火云，櫓上有桔槔，以薪置其中，有寇則然之，字從木。通俗文，機汲謂之𢴲 ，字從手。然則從木者櫓上之物，從手者汲水之物也。據莊子文義，當從通俗文爲正。</span>故夫三皇五帝之禮義法度，不矜於同而矜於治。<span class="jiazhu"><span class="yinwen">注</span>期於合時宜，應治體而已。<span class="yinwen">疏</span>矜，美也。夫三皇五帝，步驟殊時，禮樂<span class="jiaozhusup">〔校：「樂」，《南華真經注疏》依道藏成疏本、輯要本作「義」。〕</span>威儀，不相沿襲，美在逗機，不治以定，不貴率今以同古。<span class="yinwen">釋文</span><span class="normal">於治</span>直吏反，注同。</span>故譬三皇五帝之禮義法度，其猶柤棃橘柚邪！其味相反而皆可於口。<span class="jiazhu"><span class="yinwen">疏</span>夫柤棃橘柚，甘苦味殊，至於噉嚼而皆可於口。譬三皇五帝，澆淳異世，至於爲政，咸適機宜也。<span class="yinwen">釋文</span><span class="normal">柤</span>側加反。<span class="normal">柚</span>由救反。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>故禮義法度者，應時而變者也。<span class="jiazhu"><span class="yinwen">注</span>彼以爲美而此或以爲惡，故當應時而變，然後皆適也。<span class="yinwen">疏</span>帝王之跡，葢無常準，應時而變，不可執留，豈得膠柱刻船，居今行古也！</span>今取猿狙而衣以周公之服，彼必齕齧挽裂，盡去而後慊。觀古今之異，猶猿狙之異乎周公也。<span class="jiazhu"><span class="yinwen">疏</span>慊，足也。周公聖人，譬淳古之世；狙猿狡獸，喻澆競之時。是以禮服雖華，猿狙不以爲美；聖跡乃貴，末代不以爲尊。故毁禮服，猿狙始慊其心；棄聖跡，蒼生方適其性。<span class="yinwen">釋文</span><span class="normal">猿狙</span>上音袁，下七餘反。<span class="normal">而衣</span>於既反。<span class="normal">齕</span>音紇。<span class="normal">挽</span>音晚。<span class="normal">盡去</span>起吕反。<span class="normal">慊</span>苦牒反。李云：足也。本亦作嗛，音同。</span>故西施病心而矉其里，其里之醜人見之而美之，歸亦捧心而矉其里。其里之富人見之，堅閉門而不出，貧人見之，挈妻子而去走。<span class="jiazhu"><span class="yinwen">疏</span>西施，越之美女也，貌極妍麗，既病心痛，嚬眉苦之。而端正之人，體多宜便，因其嚬蹙，更益其美，是以閭里見之，彌加愛重。鄰里醜人，見而學之，不病强嚬，倍增其陋，故富者惡之而不出，貧人棄之而遠走。捨己效物，其義例然。削跡伐樹，皆學嚬之過也。<span class="yinwen">釋文</span><span class="normal">而矉</span>徐扶真反，又扶人反。通俗文云：蹙額曰矉。<span class="normal">其里</span>絶句。<span class="normal">捧心</span>敷勇反，郭音奉。<span class="normal">挈</span>苦結反。</span>彼知矉美而不知矉之所以美。<span class="jiazhu"><span class="yinwen">注</span>況夫禮義，當其時而用之，則西施也；時過而不棄，則醜人也。<span class="jiaozhusup">〔校：趙諫議本無況夫及二則字。〕</span><span class="yinwen">疏</span>所以，猶所由也。嚬之所以美者，<span class="shanchu" data-rel="出"></span><span class="buzi" data-rel="">由</span><span class="jiaozhusup">〔校：「出」，《南華真經注疏》從道藏成疏本、輯要本作「由」，下句正作「由」。據之改。〕</span>乎西施之好也。彼之醜人，但美嚬之麗雅，而不知由西施之姝好也。</span>惜乎，而夫子其窮哉！」<span class="jiazhu"><span class="yinwen">疏</span>總會後文，結成其旨。窮之事跡，章中具載矣。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>孔子行年五十有一而不聞道，乃南之沛見老耼。<span class="jiazhu"><span class="yinwen">疏</span>仲尼雖領徒三千，號素王，而盛行五德，未聞大道，故從魯之沛，自北徂南而見老君，以詢玄極故也。<span class="yinwen">釋文</span><span class="normal">之沛</span>音貝。司馬云：老子，陳國相人。相，今屬苦縣，與沛相近。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>老耼曰：「子來乎？吾聞子，北方之賢者也，子亦得道乎？」孔子曰：「未得也。」<span class="jiazhu"><span class="yinwen">疏</span>聞仲尼<span class="shanchu" data-rel="有"></span><span class="buzi" data-rel="">爲</span><span class="jiaozhusup">〔校：「有」，《南華真經注疏》從輯要本作「爲」。據之改。〕</span>當世賢能，未知頗得至道不？答言未得。自楚望魯，故曰北也。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>老子曰：「子惡乎求之哉？」<span class="jiazhu"><span class="yinwen">疏</span>問：「於何處尋求至道？」<span class="yinwen">釋文</span><span class="normal">惡乎</span>音烏，下同。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>曰：「吾求之於度數，五年而未得也。」<span class="jiazhu"><span class="yinwen">疏</span>數，算術也。三年一閏，天道小成，五年再閏，天道大成，故言五年也。道非術數，故未得之也。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>老子曰：「子又惡乎求之哉？」<span class="jiazhu"><span class="yinwen">疏</span>更問：「求道用何方法？」</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>曰：「吾求之於陰陽，十有二年而未得。」<span class="jiazhu"><span class="yinwen">注</span>此皆寄孔老以明絶學之義也。<span class="yinwen">疏</span>十二年，陰陽之一周也。而未得者，明以陰陽取道，而道非陰陽。故下文云，中國有人，非陰非陽。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>老子曰：「然。使道而可獻，則人莫不獻之於其君；使道而可進，則人莫不進之於其親；使道而可以告人，則人莫不告其兄弟；使道而可以與人，則人莫不與其子孫。然而不可者，无佗也，<span class="jiazhu"><span class="yinwen">疏</span>夫至道深玄，妙絶言象，非無非有，不自不佗。是以不進獻於君親，豈得告於子弟！所以然者，無佗由也。故託孔老二聖以明玄中之玄也。</span>中无主而不止，<span class="jiazhu"><span class="yinwen">注</span>心中無受道之質，則雖聞道而過去也。<span class="yinwen">疏</span>若使中心無受道之主，假令聞於聖說，亦不能止住於胸懷，故知無佗也。</span>外无正而不行。<span class="jiazhu"><span class="yinwen">注</span>中無主，則外物亦無正己者<span class="shanchu" data-rel="也"></span>，<span class="jiaozhusup">〔校：也字依趙諫議本刪。〕</span>故未嘗通也。<span class="yinwen">疏</span>中既無受道之心，故外亦無能正於己者，故不可行也。◎俞樾曰：正乃匹字之誤。禮記緇衣篇，唯君子能好其正，鄭注曰：正當爲匹，字之誤也，是其例矣。此云中無主而不止，外無匹而不行，與宣三年公羊傳自內出者無匹不行，自外至者無主不止，文義相似。自外至者，無主不止，故此言中無主而不止也。自內出者，無匹不行，故此言外無匹而不行也。因匹誤爲正，郭注遂以正己爲說，殊非其義。則陽篇，自外入者有主而不執，由中出者有正而不距，正亦當爲匹，誤與此同。</span>由中出者，不受於外，聖人不出；<span class="jiazhu"><span class="yinwen">注</span>由中出者，聖人之道也，外有能受之者乃出耳。<span class="yinwen">疏</span>由，從也。從內出者，聖人垂跡顯敎也。良由物能感聖，故聖人顯應，若使外物不能稟受，聖人亦終不出敎。</span>由外入者，无主於中，聖人不隱。<span class="jiazhu"><span class="yinwen">注</span>由外入者，假學以成性者也。雖性可<span class="jiaozhusup">〔校：世德堂本性可作由假。〕</span>學成，然要當內有其質，若無主於中，則無以藏聖道也。<span class="yinwen">疏</span>隱，藏也。由外入者，習學而成性也。由其外稟聖敎，宜在心中，若使素無受入之心，則無藏於聖道。◎家世父曰：由中出者，師其成心者也；由外入者，學一先生言，暖暖姝姝而私自說者也。師其成心，則外有所不能受，聖人不能出而强之使受也；學一先生之言而私自說，則中莫得所主，聖人不能隱於其心而爲之主也。</span>名，<span class="jiaozhusup">〔校：闕誤引張君房本名下有者字。〕</span>公器也，<span class="jiazhu"><span class="yinwen">注</span>夫名者，天下之所共用。<span class="yinwen">疏</span>名，鳴也。公，平也。器，用也。名有二種：一是命物，二是毁譽。今之所言，是毁譽名也。<span class="yinwen">釋文</span><span class="normal">名公器也</span>釋名云：名，鳴也。公，平也。器，用也。尹文子云：名有三科：一曰命物之名，方圜是也；二曰毁譽之名，善惡是也；三曰況謂之名，愛憎是也。今此是毁譽之名也。</span>不可多取。<span class="jiazhu"><span class="yinwen">注</span>矯飾過實，多取者也，多取而天下亂也。<span class="yinwen">疏</span>夫令譽善名，天下共用，必其多取，則矯飾過實而爭競斯起也。</span>仁義，先王之蘧廬也，<span class="jiazhu"><span class="yinwen">注</span>猶傳舍也。<span class="yinwen">釋文</span><span class="normal">蘧</span>音渠。司馬郭云：蘧廬，猶傳舍也。</span>止可以一宿而不可久處，覯而多責。<span class="jiazhu"><span class="yinwen">注</span>夫仁義者，人之性也。人性有變，古今不同也。故游寄而過去則冥，若滯而係於一方則見。見則僞生，僞生而責多矣。<span class="yinwen">疏</span>蘧廬，逆旅傳舍也。覯，見也，亦久也。夫蘧廬客舍，不可久停；仁義禮智，用訖宜廢。客停久，疵釁生；聖跡留，過責起。<span class="yinwen">釋文</span><span class="normal">覯</span>古豆反，見也，遇也。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>古之至人，假道於仁，託宿於義，<span class="jiazhu"><span class="yinwen">注</span>隨時而變，無常跡也。</span>以遊逍遥之虛，<span class="jiaozhusup">〔校：趙諫議本虛作墟。〕</span><span class="jiazhu"><span class="yinwen">疏</span>古之真人，和光降跡，逗機而行博愛，應物而用人羣，何異乎假借塗路，寄託宿止，暫時遊寓，葢非真實。而動不傷寂，應不離真，故恆逍遥乎自得之場，彷徨乎無爲之境。<span class="yinwen">釋文</span><span class="normal">之虛</span>音墟。本亦作墟。</span>食於苟簡之田，立於不貸之圃。<span class="jiazhu"><span class="yinwen">疏</span>苟，且也。簡，略也。貸，施與也。知止知足，食於苟簡之田；不損己物，立於不貸之圃。而言田圃者，明是聖人養生之地。<span class="yinwen">釋文</span><span class="normal">苟簡</span>王云：苟，且也。簡，略也。司馬本簡作閒，云：分别也。◎慶藩案：簡，司馬本作閒。案閒與簡同也。淮南要略篇故節財薄葬，閒服生焉，（閒服，簡服也。閒服，謂三月之服也。）<span class="titles">文選</span><span class="buzi" data-rel="">潘安仁</span>夏侯常侍誄注及路史後紀引淮南，並作簡服。<span class="normal">不貸</span>敕代反。司馬云：施與也。<span class="normal">之圃</span>音補。</span>逍遥，无爲也；<span class="jiazhu"><span class="yinwen">注</span>有爲則非仁義。</span>苟簡，易養也；<span class="jiazhu"><span class="yinwen">注</span>且從其簡，故易養也。<span class="yinwen">疏</span>只爲逍遥累盡，故能無爲恬淡。苟簡，苟且簡素，自足而已，故易養也。<span class="yinwen">釋文</span><span class="normal">易養</span>以豉反。注同。</span>不貸，无出也。<span class="jiazhu"><span class="yinwen">注</span>不貸者，不損己以爲物也。<span class="yinwen">疏</span>不損我以益彼，故無所出。此三句覆釋前義也。<span class="yinwen">釋文</span><span class="normal">以爲物</span>于僞反。</span>古者謂是采真之遊。<span class="jiazhu"><span class="yinwen">注</span>遊而任之，斯<span class="jiaozhusup">〔校：世德堂本斯作則。〕</span>真采也。<span class="shanchu" data-rel="真"></span>采<span class="buzi" data-rel="">真</span><span class="jiaozhusup">〔校：采真依世德堂本改。〕</span>則色不僞矣。<span class="yinwen">疏</span>古者聖人行苟簡等法，謂是神采真實而無假僞，逍遥任適而隨化遨遊也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>以富爲是者，不能讓禄；以顯爲是者，不能讓名；親權者，不能與人柄。<span class="jiazhu"><span class="yinwen">注</span>天下未有以所非自累者，而各没命於所是。所是而以没其命者，非立乎不貸之圃也。<span class="yinwen">疏</span>夫是富非貧，貪於貨賄者，豈能讓人財禄！是顯非隱，滯於榮位者，何能與人名譽！親愛權勢，矜夸於物者，何能與人之柄！柄，權也。唯厭穢風塵，羶臊榮利者，故能棄之如遺。</span>操之則慄，舍之則悲，<span class="jiazhu"><span class="yinwen">注</span>舍之悲者，操之不能不慄也。<span class="yinwen">疏</span>操執權柄，恐失所以戰慄；舍去威力，哀去所以憂悲。<span class="yinwen">釋文</span><span class="normal">操之</span>七刀反。<span class="normal">舍之</span>音捨。注同。</span>而一无所鑒，以闚其所不休者，是天之戮民也。<span class="jiazhu"><span class="yinwen">注</span>言其知進而不知止，則<span class="jiaozhusup">〔校：趙諫議本無則字。〕</span>性命喪矣，所以爲戮。<span class="yinwen">疏</span>是富好權之人，心靈愚暗，唯滯名利，一無鑒識，豈能窺見玄理而休心息智者乎！如是之人，雖復楚戮未加，而情性以困，故是自然刑戮之民。<span class="yinwen">釋文</span><span class="normal">喪</span>息浪反。</span>怨恩取與諫敎生殺，八者，正之器也，<span class="jiazhu"><span class="yinwen">疏</span>夫怨敵必殺，恩惠須償，分內自取，分外與佗，臣子諫上，君父敎下，應青春以生長，順素秋以殺罰，此八者治正<span class="jiaozhusup">〔陳林羣校：「治正」，《南華眞經注疏》從永樂大典二字互乙。〕</span>之器，不得不用之也。</span>唯循大變无所湮者爲能用之。故曰，正者，正也。其心以爲不然者，天門弗開矣。」<span class="jiazhu"><span class="yinwen">注</span>守故不變，則失正矣。<span class="yinwen">疏</span>循，順也。湮，塞也。唯當順於<span class="shanchu" data-rel="人"></span><span class="buzi" data-rel="">天</span><span class="jiaozhusup">〔校：「人」，《南華真經注疏》從輯要本作「天」。據之改。〕</span>理，隨於變化，達於物情而無滯塞者，故能用八事治之。正變合於天理，故曰正者正也。其心之不能如是者，天機之門擁而弗開。天門，心也。<span class="yinwen">釋文</span><span class="normal">湮者</span>音因。李云：塞也，亦滯也。郭音煙，又烏節反。司馬本作歅，疑也。簡文作甄，云：隔也。<span class="normal">天門</span>一云：謂心也，一云：大道也。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>孔子見老耼而語仁義。老耼曰：「夫播穅眯目，則天地四方易位矣；蚊虻噆膚，則通昔不寐矣。<span class="jiazhu"><span class="yinwen">注</span>外物加之雖小，而傷性已大也。<span class="yinwen">疏</span>仲尼滯於聖跡，故發辭則語仁義。夫播穅眯目，目暗故不能辯東西；蚊虻噆膚，膚痛則徹宵不睡。是以外物雖微，爲害必巨。況夫仁非天理，義不率性，捨己效佗，喪其本性，其爲害也，豈眯目噆膚而已哉！噆，齧也。<span class="yinwen">釋文</span><span class="normal">播</span>甫佐反，又波我反。<span class="normal">穅</span>音康。字亦作康。<span class="normal">蚊</span>音文。字亦作蟁。<span class="normal">虻</span>音盲，字亦作蝱。<span class="normal">噆</span>子盍反。郭子合反。司馬云：齧也。<span class="normal">通昔</span>昔，夜也。◎慶藩案：昔，猶夕；通昔，猶通宵也。吕氏春秋任地篇曰，孟夏之昔，殺三葉而穫大麥。（淮南天文篇以至於仲春之夕，乃收其藏而閉其寒，正作夕。）書大傳曰，月之朝，月之中，月之夕，鄭注曰：上旬爲朝，中旬爲中，下旬爲夕，字亦作昔。</span>夫仁義憯然乃憤吾心，亂莫大焉。<span class="jiazhu"><span class="yinwen">注</span>尚之以加其性，故亂。<span class="yinwen">疏</span>仁義憯毒，甚於蚊虻，憤憒吾心，令人煩悶，擾亂物性，莫大於此。本亦作憒字者，不審。<span class="yinwen">釋文</span><span class="normal">憯然</span>七感反。<span class="normal">乃憤</span>扶粉反。本又作憒，古內反。◎慶藩案：憤，釋文本又作憒，當從之。賁貴形相近，故從賁從貴之字常相混。潛夫論浮侈篇懷憂憒憒，後<span class="titles">漢書</span>王符傳作<span class="shanchu" data-rel="憒憒"></span><span class="buzi" data-rel="">憤憤</span>，<span class="jiaozhusup">〔校：憤憤依後漢書改。〕</span>即其證也。</span>吾子使天下无失其朴，<span class="jiazhu"><span class="yinwen">注</span>質全而仁義著。</span>吾子亦放風而動，總德而立矣，<span class="jiazhu"><span class="yinwen">注</span>風自動而依之，德自立而秉<span class="jiaozhusup">〔校：趙諫議本秉作乘。〕</span>之，斯易持易行之道也。<span class="yinwen">疏</span>放，縱任也。欲使蒼生<span class="buzi" data-rel="">無</span><span class="jiaozhusup">〔陳林羣校：依原文並成疏之意，「喪」應爲「無喪」。東里山人按：正文前言「使天下无失其朴」，則當有「無」字。〕</span>喪其淳樸之性者，莫若絶仁棄義，則反冥我極也。仲尼亦宜放無爲之風敎，隨機務而應物，總虛妄之至德，立不測之神功。亦有作放，<span class="jiaozhusup">〔校：放疑當作倣。〕</span>方往反。放，依也。<span class="yinwen">釋文</span><span class="normal">亦放</span>方往反。<span class="normal">風而動</span>司馬云：放，依也。依無爲之風而動也。<span class="normal">易持易行</span>並以豉反。</span>又奚傑<span class="jiaozhusup">〔校：闕誤引張君房本重傑字，趙諫議本同。〕</span>然若負建鼓而求亡子者邪？<span class="jiazhu"><span class="yinwen">注</span>言夫揭仁義以趨道德之鄉，其猶擊鼓而求逃者，無由得也。<span class="yinwen">疏</span>建，擊。傑然，用力貌。夫揭仁義以趨道德之鄉，何異乎打大鼓以求逃亡之子！故鼓聲大而亡子遠，仁義彰而道德廢也。<span class="yinwen">釋文</span><span class="normal">傑然</span>郭居竭反，又居謁反，巨竭反。<span class="normal">夫揭</span>其列其謁二反。</span>夫鵠不日浴而白，烏不日黔而黑。<span class="jiazhu"><span class="yinwen">注</span>自然各已足。<span class="yinwen">釋文</span><span class="normal">鵠</span>本又作鶴，同。胡洛反。<span class="normal">日黔</span>巨淹反，徐其金反。司馬云：黑也。</span>黑白之朴，<span class="jiazhu"><span class="yinwen">注</span>俱自然耳，無所偏尚。<span class="yinwen">疏</span>浴，灑也。染緇曰黔。黔，黑也。辯者，别其勝負也。夫鵠白烏黑，稟之自然，豈須日日浴染，方得如是！以言物性，其義例然。黑白素樸，各足於分，所遇斯適，故不足於分，所以論勝負。亦言：辯，變也，黑白分定，不可變白爲黑也。</span>不足以爲辯；<span class="jiazhu"><span class="yinwen">注</span>夫至足者忘名譽，忘名譽乃廣耳。<span class="yinwen">疏</span>修名立譽，招物觀視，<span class="buzi" data-rel="">如</span>此<span class="shanchu" data-rel="挾"></span><span class="buzi" data-rel="">狹</span>劣，何足自多！唯忘遺名譽，方可稱大耳。<span class="yinwen">釋文</span><span class="normal">之觀</span>古亂反。司馬本作讙。</span>名譽之觀，不足以爲廣。<span class="jiazhu"><span class="yinwen">注</span>言仁義之譽，皆生於不足。<span class="yinwen">釋文</span><span class="normal">泉涸</span>胡洛反。<span class="normal">相呴</span>況付反，又況于反。<span class="normal">相濡</span>如主反，又如瑜反。<span class="normal">以沫</span>音末。</span>泉涸，魚相與處於陸，相呴以溼，相濡以沫，不若相忘於江湖！」<span class="jiazhu"><span class="yinwen">注</span>斯乃忘仁而仁者也。<span class="yinwen">疏</span>此總結前文，斥仁義之弊。夫泉源枯竭，魚傳沫以相濡；樸散淳離，行仁義以濟物。及其江湖浩蕩，各足所以相忘；道德深玄，得性所以虛淡。既江湖比於道德，濡沫方於仁義，以此格量，故不同日而語矣。<span class="yinwen">釋文</span><span class="normal">相忘</span>並如字。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>孔子見老耼歸，三日不談。<span class="jiazhu"><span class="yinwen">疏</span>老子方外大聖，變化無常，不可測量，故無所談說也。<span class="yinwen">釋文</span><span class="normal">不談</span>本亦作不言。</span>弟子問曰：「夫子見老耼，亦將何規哉？」<span class="jiazhu"><span class="yinwen">疏</span>不的姓名，直云弟子，當是升堂之類，共發此疑。既見老子，應有規誨，何所聞而三日不談說？</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>孔子曰：「吾乃今於是乎見龍！龍，合而成體，散而成章，<span class="jiazhu"><span class="yinwen">注</span>謂老耼能變化。<span class="yinwen">疏</span>夫龍之德，變化不恆。以況至人隱顯無定，故本合而成妙體，妙體窈冥；跡散而起文章，文章煥爛。</span>乘雲氣而養乎陰陽。<span class="jiazhu"><span class="yinwen">注</span>言其因御無方，自然已足。<span class="yinwen">疏</span>言至人乘雲氣而無心，順陰陽而養物也。</span>予口張而不能嗋，<span class="jiaozhusup">〔校：闕誤引江南古藏本嗋下有舌舉而不能訒六字。〕</span>予又何規老耼哉！」<span class="jiazhu"><span class="yinwen">疏</span>嗋，合也。心懼不定，口開不合，復何容暇聞規訓之言乎！<span class="yinwen">釋文</span><span class="normal">嗋</span>許劫反，合也。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>子貢曰：「然則人<span class="jiaozhusup">〔校：關誤引江南古藏本人上有至字。〕</span>固有尸居而龍見，雷聲而淵默，發動如天地者乎？<span class="jiaozhusup">〔校：闕誤引張君房本乎作哉。〕</span><span class="jiazhu"><span class="yinwen">疏</span>言至人其處也若死尸之安居，其出也似龍神之變見，其語也如雷霆之振響，其默也類玄理之無聲，是以奮發機動，同二儀之生物者也。既而或處或出，或語或默，豈有出處語默之異而異之哉！然則至人必有出處默語不言之能，故仲尼見之，口開而不能合。<span class="yinwen">釋文</span><span class="normal">龍見</span>賢遍反。</span>賜亦可得而觀乎？」遂以孔子聲見老耼。<span class="jiazhu"><span class="yinwen">疏</span>賜，子貢名也。子貢欲<span class="shanchu" data-rel="至"></span>觀至人龍德之相，遂以孔子聲敎而往見之。<span class="yinwen">釋文</span><span class="normal">賜亦</span>本亦作賜也。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>老耼方將倨堂而應，微曰：「予年運而往矣，子將何以戒我乎？」<span class="jiazhu"><span class="yinwen">疏</span>倨，踞也。運，時也。老子自得從容，故踞堂敖誕，物感斯應，微發其言。「予年衰邁，何以敎戒我乎？」<span class="yinwen">釋文</span><span class="normal">倨堂</span>居慮反，跂也。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>子貢曰：「夫三王<span class="jiaozhusup">〔校：闕誤王作皇。〕</span>五帝之治天下<span class="jiaozhusup">〔校：闕誤引江南古藏本天下下有也字。〕</span>不同，其係聲名一也。而先生獨以爲非聖人，如何哉？」<span class="jiazhu"><span class="yinwen">疏</span>澆淳漸異，步驟有殊，用力用兵，逆順斯異，故云不同，聲名令聞，相係一也。「先生乃排三王爲非聖，有何意旨，可得聞乎？」<span class="yinwen">釋文</span><span class="normal">夫三王</span>本或作三皇，依注，作王是也。餘皆作三皇。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>老耼曰：「小子少進！子何以謂不同？」<span class="jiazhu"><span class="yinwen">疏</span>「汝少進前，說不同所由。」</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>對曰：「堯授舜，舜授禹，<span class="jiaozhusup">〔校：敦煌本此六字作堯與而舜受。〕</span>禹用力而湯用兵，文王順紂而不敢逆，武王逆紂而不肯順，故曰不同。」<span class="jiazhu"><span class="yinwen">疏</span>堯舜二人，既是五帝之數，自夏禹以降，便是三王。堯讓舜，舜讓禹，禹治水而用力，湯伐桀而用兵，文王拘羑里而順商辛，武王渡孟津而逆殷紂，不同之狀，可略言焉。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>老耼曰：「小子少進！余語汝三皇<span class="jiaozhusup">〔校：世德堂本皇作王。〕</span>五帝之治天下。<span class="jiazhu"><span class="yinwen">疏</span>三皇者，伏羲神農黃帝也。五帝，少昊顓頊高辛唐虞也。治天下之<span class="shanchu" data-rel="治"></span><span class="buzi" data-rel="">狀</span>，列在下文。<span class="yinwen">釋文</span><span class="normal">余語</span>魚據反。下同。</span>黃<span class="jiaozhusup">〔校：闕誤引江南古藏本黃上有昔字。〕</span>帝之治天下，使民心一，民有其親死不哭而民不非也。<span class="jiazhu"><span class="yinwen">注</span>若非之，則强哭。<span class="yinwen">疏</span>三皇行道，人心淳一，不獨親其親，不獨子其子，故親死不哭而世俗不非。必也非之，則强哭者眾。<span class="yinwen">釋文</span><span class="normal">則强</span>其丈反。</span>堯之治天下，使民心親，民有爲其親殺其殺<span class="jiaozhusup">〔校：唐寫本其殺作其服。〕</span>而民不非也。<span class="jiazhu"><span class="yinwen">注</span>殺，降也。言親疏<span class="shanchu" data-rel="者"></span><span class="buzi" data-rel="">有</span><span class="jiaozhusup">〔校：「者」，《南華真經注疏》從唐寫本、續古逸本、道藏成疏本、輯要本並作「有」。據之改。〕</span>降殺。<span class="yinwen">疏</span>五帝行德，不及三皇，使父子兄弟更相親愛，爲降殺之服以别親疏，既順人心，亦不非毁。<span class="yinwen">釋文</span><span class="normal">爲其</span>于僞反。<span class="normal">殺其殺</span>並所戒反，降也。注同。◎家世父曰：殺其殺者，意主於相親，定省之儀，拜跪之節，凡出於儀文之末者，皆可以從殺也。郭象云親疏有降殺，誤。</span>舜之治天下，使民心競，民孕婦十月生子，子生五月而能言，<span class="jiazhu"><span class="yinwen">注</span>敎之速也。<span class="yinwen">疏</span>舜是五帝之末，其俗漸澆，樸散淳離，民心浮競，遂使懷孕之婦，十月生子，五月能言。古者懷孕之婦，十四月而誕育，生子兩歲，方始能言。澆淳既革，故與古<span class="shanchu" data-rel="之"></span>乖異也。<span class="yinwen">釋文</span><span class="normal">孕</span>以證反。</span>不至乎孩而始誰，<span class="jiazhu"><span class="yinwen">注</span>誰者，别人之意也。未孩已擇人，言其競敎速成也。<span class="yinwen">疏</span>未解孩笑，已識是非，分别之心，自此而始矣。<span class="yinwen">釋文</span><span class="normal">孩</span>亥才反。說文云：笑也。<span class="normal">别人</span>彼列反。下同。</span>則人始有夭矣。<span class="jiazhu"><span class="yinwen">注</span>不能同彼我，則心競於親疏，故不終其天年也。<span class="yinwen">疏</span>分别既甚，不終天年，夭折之始，起自虞舜。</span>禹之治天下，使民心變，人有心而兵有順，<span class="jiazhu"><span class="yinwen">注</span>此言兵有順，則天下已有不順故也。<span class="yinwen">疏</span>去道既遠，澆僞日興，遂使蠢爾之民，好爲禍變。廢無爲之跡，興有爲之心，賞善罰惡，以此爲化。而禹懷慈愛，猶解泣辜，兵刃所加，必順天道也。</span>殺盜非殺，<span class="jiazhu"><span class="yinwen">注</span>盜自應死，殺之順也，故非殺。<span class="yinwen">疏</span>盜賊有罪，理合其誅，順乎素秋，雖殺非殺。此則兵有順義也。</span>人自爲種而天下耳，<span class="jiazhu"><span class="yinwen">注</span>不能大齊萬物而人人自别，斯人自爲種也。承百代之流而會乎當今之變，其弊至於斯者，非禹也，故曰天下耳。言聖知之跡非亂天下，而天下必有斯亂。<span class="yinwen">疏</span>夫澆浪既興，分别日甚，人人自爲種見，不能大齊萬物。此則解人有心也。聖智之跡，使其如是，非禹之過也，故曰天下耳矣。<span class="yinwen">釋文</span><span class="normal">爲種</span>章勇反。注同。◎家世父曰：人自爲種類以成乎天下，於是乎有善惡之分，是非之辨。兵者，逆人之性而制其死生者也。既有善惡之分，是非之辨，而兵之用繁矣。於是據之以爲順，而殺盜者謂之當然，因乎人心之變而兵以施焉，而人之心乃日變而不可窮矣。</span>是以天下大駭，儒墨皆起。<span class="jiazhu"><span class="yinwen">注</span>此乃百代之弊。<span class="yinwen">疏</span>此總論三皇五帝之跡，驚天下蒼生，致使儒崇堯舜以飾非，墨遵禹道而自是。既而百家競起，九流爭<span class="shanchu" data-rel="鶩"></span><span class="buzi" data-rel="">騖</span>，後代之弊，實此之由也。<span class="yinwen">釋文</span><span class="normal">大駭</span>胡楷反。</span>其作始有倫，而今乎婦女，<span class="jiazhu"><span class="yinwen">注</span>今之以女爲婦而上下悖逆者，非作始之無理，但至理之弊，遂至於此。<span class="yinwen">疏</span>倫，理也。當莊子之世，六國競興，淫風大行，以女爲婦，乖禮悖德，莫甚於茲。故知聖跡始興，故有倫理，及其末也，例同斯弊也。◎家世父曰：荀子樂論，亂世之徵，其服組，其容婦，楊倞注：婦，好貌。此<span class="shanchu" data-rel="今"></span><span class="buzi" data-rel="">云</span>而今乎婦女，言諸子之興，其言皆有倫要，而終相與爲諧好以悦人也。</span>何言哉！<span class="jiazhu"><span class="yinwen">注</span>弊生於理，故無所復言。<span class="yinwen">疏</span>從理生敎，遂至於此。世澆俗薄，何可稍言！論主發憤而傷歎也。<span class="yinwen">釋文</span><span class="normal">復言</span>扶又反。</span>余語汝，三皇五帝之治天下，名曰治之，而亂莫甚焉。<span class="jiazhu"><span class="yinwen">注</span>必弊故也。<span class="yinwen">疏</span>夫三皇之治，實自無爲。無爲之跡，跡生於弊，故百代之後，亂莫甚焉。弊亂之狀，列在下文。</span>三皇之知，上悖日月之明，下睽山川之精，中墮四時之施。<span class="jiazhu"><span class="yinwen">疏</span>悖，逆也。睽，<span class="shanchu" data-rel="乎"></span><span class="buzi" data-rel="">乖</span>離也。墮，廢壞也。施，澤也。運無爲之智以立治方，後世執跡，遂成其弊。致星辰悖彗，日月爲之不明；山川乖離，岳瀆爲之崩竭；廢壞四時，寒暑爲之𠎱敍。<span class="yinwen">釋文</span><span class="normal">之知</span>音智，下同。<span class="normal">上悖</span>補對反。<span class="normal">下睽</span>苦圭反，又音圭，乖也。<span class="normal">中墮</span>許規反。<span class="normal">之施</span>式豉反。</span>其知憯於𧓽蠆之尾，鮮規之獸，莫得安其性命之情者，而猶自以爲聖人，不可恥乎，其无恥也？」<span class="jiazhu"><span class="yinwen">疏</span>僭，毒也。𧓽蠆，尾端有毒也。鮮規，小貌。言三皇之智，損害蒼生，其爲毒也，甚於<span class="shanchu" data-rel="蠆"></span><span class="buzi" data-rel="">𧓽</span>蠆，是故細小蟲獸，能遭擾動，況乎黔首，如何得安！以斯爲聖，於理未可。毒害既多，深可羞媿也。<span class="yinwen">釋文</span><span class="normal">憯於</span>七感反。<span class="normal">𧓽</span>敕邁反，又音例。本亦作厲。郭音賴，又敕介反。<span class="normal">蠆</span>許謁反，或敕邁反。或云：依字，上當作蠆，下當作蠍。通俗文云：長尾爲蠆，短尾爲蠍。◎王引之曰：釋文云，𧓽，敕邁反，又音例，本亦作厲。郭音賴，又敕介反。蠆，許謁反，或敕邁反。或云，依字，上當作蠆，下當作蠍。案陸讀𧓽爲蠆，讀蠆爲蠍，皆非也。𧓽，音賴，又音例。陸云本亦作厲，即其證也。蠆，音敕邁反，蠍，音許謁反。𧓽，蠆，皆蠍之異名也。<span class="titles">廣雅</span>曰：蠆，<span class="zuzi">󰧃</span>，蠍也。（今本<span class="titles">廣雅</span>脱<span class="zuzi">󰧃</span>字。一切經音義卷五引<span class="titles">廣雅</span>，蠆，<span class="zuzi">󰧃</span>，蠍也。集韻引<span class="titles">廣雅</span>，<span class="zuzi">󰧃</span>，蠆也。今據補。）<span class="zuzi">󰧃</span>，音盧達反。蠆，<span class="zuzi">󰧃</span>，皆毒螫傷人之名。蠆之言䖧。（䖧音哲，一切經音義卷十引字林曰：䖧，螫也。僖二十二年左傳正義引通俗文曰：蠍毒傷人曰䖧。）<span class="zuzi">󰧃</span>之言瘌也。（瘌，音盧達反。郭璞注方言曰：瘌，辛螫也。字或作刺。左思魏都賦曰，蔡莽螫刺，昆蟲毒噬<span class="shanchu" data-rel="也"></span>是<span class="buzi" data-rel="">也</span>。）<span class="titles">廣雅</span>釋詁云：毒，䖧，瘌，痛也，是其義矣。<span class="zuzi">󰧃</span>與𧓽，古同聲。莊子作𧓽，<span class="titles">廣雅</span>作<span class="zuzi">󰧃</span>，其實一字也。（<span class="titles">史記</span>秦本紀厲共公，始皇紀作剌龔公。剌之通作厲，猶<span class="zuzi">󰧃</span>之通作𧓽矣。）<span class="normal">鮮規之獸</span>李云：鮮規，明貌。一云：小蟲也。一云：小獸也。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>子貢蹵蹵然立不安。<span class="jiazhu"><span class="yinwen">注</span>子貢本謂老子獨絶三王，故欲同三王於五帝耳。今又見老子通毁五帝，上及三皇，則失其所以爲談矣。<span class="yinwen">疏</span>蹵蹵，驚悚貌也。子貢欲<span class="shanchu" data-rel="救"></span><span class="buzi" data-rel="">效</span>三王，同五帝；今見老子詞調高邈，排擯五帝，指斥三皇，心形驚悚，失其所謂，故蹵<span class="buzi" data-rel="">蹵</span>然，形容雖立，心神不安。<span class="yinwen">釋文</span><span class="normal">蹵蹵</span>子六反。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>孔子謂老耼曰：「丘治詩書禮樂易春秋六經，自以爲久矣，孰知其故矣；以奸者七十二君，論先王之道而明周召之跡，一君无所鉤用。甚矣夫！人之難說也，道之難明邪？」</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>老子曰：「幸矣子之不遇治世之君也！夫六經，先王之陳跡也，豈其所以跡哉！<span class="jiazhu"><span class="yinwen">注</span>所以跡者，真性也。夫任物之真性者，其跡則六經也。<span class="yinwen">釋文</span><span class="normal">奸</span>音干。三蒼云：犯也。<span class="normal">鉤用</span>鉤，取也。<span class="normal">甚矣夫</span>音符，篇末同。<span class="normal">難說</span>始銳反。<span class="normal">治世</span>直吏反。</span>今子之所言，猶跡也。夫跡，履之所出，而跡豈履哉！<span class="jiazhu"><span class="yinwen">注</span>況今之人事，則以自然爲履，六經爲跡。</span>夫白鶂之相視，眸子不運而<span class="jiaozhusup">〔校：闕誤引張君房本而下有感字，下句而下同。〕</span>風化；蟲，雄鳴於上風，雌應於下風而風化；<span class="jiazhu"><span class="yinwen">注</span>鶂以眸子相視。蟲以鳴聲相應，俱不待合而便生子，故曰風化。<span class="yinwen">釋文</span><span class="normal">白鶂</span>五歷反。三蒼云：鶬鶂也。司馬云：鳥子也。<span class="normal">之相視眸</span>茂侯反。<span class="normal">子不運而風化</span>司馬云：相待風氣而化生也。又云：相視而成陰陽。<span class="normal">蟲雄鳴於上風雌應於下風而化</span>一本作而風化。<span class="jiaozhusup">〔校：今書而化作而風化。〕</span>司馬云：雄者，黿類；雌者，鱉類。</span>類自爲雌雄，故<span class="jiaozhusup">〔校：闕誤引張君房本故下有曰字。〕</span>風化。<span class="jiazhu"><span class="yinwen">注</span>夫同類之雌雄，各自有以相感。相感之異，不可勝極，苟得其類，其化不難，故乃有遥感而風化也。<span class="yinwen">釋文</span><span class="normal">類自爲雌雄故風化</span>或說云：方之物類，猶如草木異種而同類也。山海經云：亶爰之山有獸焉，其狀如狸而有髮，其名曰師類；帶山有鳥，其狀如鳳，五采文，其名曰奇類，皆自牝牡也。<span class="normal">可勝</span>音升。</span>性不可易，命不可變，時不可止，道不可壅。<span class="jiazhu"><span class="yinwen">注</span>故至人皆順而通之。<span class="yinwen">釋文</span><span class="normal">可壅</span>於勇反。</span>苟得於道，无自而不可；<span class="jiazhu"><span class="yinwen">注</span>雖化者無方而皆可也。</span>失焉者，无自而可。」<span class="jiazhu"><span class="yinwen">注</span>所在皆不可也。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>孔子不出三月，復見曰：「丘得之矣。烏鵲孺，魚傅沫，細要者化，<span class="jiazhu"><span class="yinwen">注</span>言物之自然，各有性也。<span class="yinwen">疏</span>鵲居巢內，交尾而表陰陽；魚在水中，傅沫而爲牝牡；蜂取桑蟲，祝爲己子。是知物性不同，稟之大道，物之自然，各有性也。<span class="yinwen">釋文</span><span class="normal">復見</span>扶又反。下賢遍反，又如字。<span class="normal">烏鵲孺</span>如喻反。李云：孚乳而生也。<span class="normal">魚傅</span>音附，又音付。本亦作傳，直專反。<span class="normal">沫</span>音末。司馬云，傳沫者，以沫相育也。一云：傅口中沫，相與而生子也。<span class="normal">細要</span>一遥反。<span class="normal">者化</span>蜂之屬也。司馬云：取桑蟲祝使似己也。案即詩所謂螟蛉有子，果蠃負之是。◎慶藩案：列子釋文上引司馬云：稚蜂細要者，取桑蟲祝之，使似己之子也。視釋文所引爲詳。</span>有弟而兄啼。<span class="jiazhu"><span class="yinwen">注</span>言人之性舍長而<span class="shanchu" data-rel="視"></span><span class="buzi" data-rel="">親</span><span class="jiaozhusup">〔校：親字依道藏本改。〕</span>幼，故啼也。<span class="yinwen">疏</span>有弟而兄失愛，舍長憐幼，故啼。是知陳跡不可執留，但當順之，物我無累，<span class="buzi" data-rel="">郭云，</span>言人性舍長視幼故啼也。<span class="yinwen">釋文</span><span class="normal">舍</span>音捨。<span class="normal">長</span>張丈反。</span>久矣夫丘不與化爲人！不與化爲人，安能化人！」<span class="jiazhu"><span class="yinwen">注</span>夫與化爲人者，任其自化者也。若播六經以說則疏也。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a>老子曰：「可。丘得之矣！」</p>
</div></body></html>