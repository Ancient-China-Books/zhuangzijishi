<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-盜跖第二十九</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="盜跖第二十九">盜跖第二十九</span></span></h1>
<hr/>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">釋文</span>以人名篇。</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>孔子與柳下季爲友，柳下季之弟，名曰盜跖。盜跖從卒九千人，横行天下，侵暴諸侯，穴室樞<span class="jiaozhusup">〔校：闕誤引劉得一本樞作摳。〕</span>户，驅人牛馬，取人婦女，貪得忘親，不顧父母兄弟，不祭先祖。所過之邑，大國守城，小國入保，萬民苦之。<span class="jiazhu"><span class="yinwen">疏</span>姓展，名禽，字季，食采柳下，故謂之柳下季。亦言居柳樹之下，故以爲號。展禽是魯莊公時，孔子相去百餘歲，而言友者，葢寓言也。跖者，禽之弟名也，常爲巨盜，故名盜跖。穿穴屋室，解脱門樞，而取人牛馬也。亦有作空字、驅字者。保，小城也。爲害既巨，故百姓困之。<span class="yinwen">釋文</span><span class="normal">孔子與柳下季爲友</span>柳下惠姓展，名獲，字季禽。一云：字子禽，居柳下而施德惠。一云：惠，諡也。一云：柳下，邑名。案左傳云，展禽是魯僖公時人，至孔子生八十餘年，若至子路之死百五六十歲，不得爲友，是寄言也。<span class="normal">盜跖</span>之石反。李奇注<span class="titles">漢書</span>云：跖，秦之大盜也。◎俞樾曰：<span class="titles">史記</span>伯夷傳正義又云，蹠者，黃帝時大盜之名。是跖之爲何時人，竟無定說。孔子與柳下惠不同時，柳下惠與盜跖亦不同時，讀者勿以寓言爲實也。<span class="normal">從</span>才用反。<span class="normal">卒</span>尊忽反。下同。<span class="normal">樞户</span>尺朱反，徐苦溝反。司馬云：破人户樞而取物也。<span class="normal">入保</span>鄭注禮記曰：小城曰保。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>孔子謂柳下季曰：「夫爲人父者，必能詔其子；爲人兄者，必能敎其弟。若父不能詔其子，兄不能敎其弟，則无貴父子兄弟之親矣。今先生，世之才士也，弟爲盜跖，爲天下害，而弗能敎也，丘竊爲先生羞之。丘請爲先生往說之。」</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>柳下季曰：「先生言爲人父者必能詔其子，爲人兄者必能敎其弟，若子不聽父之詔，弟不受兄之敎，雖今先生之辯，將柰之何哉！且跖之爲人也，心如涌泉，意如飄風，强足以距<span class="jiaozhusup">〔校：世德堂本距作拒。〕</span>敵，辯足以飾非，順其心則喜，逆其心則怒，易辱人以言。先生必无往。」孔子不聽，顔回爲馭，子貢爲右，往見盜跖。盜跖乃方休卒徒<span class="jiaozhusup">〔校：闕誤引江南古藏本徒下有於字。〕</span>大<span class="jiaozhusup">〔校：趙諫議本大作太，闕誤同。〕</span>山之陽，膾人肝而餔之。<span class="jiazhu"><span class="yinwen">疏</span>餔，食也。子貢驂乘，在車之右也。<span class="yinwen">釋文</span><span class="normal">能詔</span>如字，敎也。<span class="normal">竊爲</span>于僞反。下請爲、爲我、竊爲、使爲皆同。<span class="normal">說之</span>始銳反。<span class="normal">飄風</span>婢遥反，徐扶遥反。<span class="normal">易辱</span>以豉反。<span class="normal">大山</span>音太。<span class="normal">膾</span>古外反。<span class="normal">餔</span>布吴反，徐甫吴反。字林云：日申時食也。</span>孔子下車而前，見謁者曰：「魯人孔丘，聞將軍高義，敬再拜謁者。」</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>謁者入通，盜跖聞之大怒，目如明星，髮上指冠，曰：「此夫魯國之巧僞人孔丘非邪？爲我告之：『爾作言造語，妄稱文武，<span class="jiazhu"><span class="yinwen">疏</span>言孔子憲章文武，祖述堯舜，刊定禮樂，遺跡將來也。<span class="yinwen">釋文</span><span class="normal">髮上</span>時掌反。<span class="normal">此夫</span>音符，又如字。</span>冠枝木之冠，帶死牛之脅，<span class="jiazhu"><span class="yinwen">疏</span>脅，肋也。言尼父所戴冕，浮華雕飾，華葉繁茂，有類樹枝。又將牛皮用爲革帶，既闊且堅，又如牛肋也。<span class="yinwen">釋文</span><span class="normal">冠</span>古亂反。<span class="normal">枝木之冠</span>如字。司馬云：冠多華飾，如木之枝繁。<span class="normal">帶死牛之脅</span>許劫反。司馬云：取牛皮爲大革帶。</span>多辭繆說，不耕而食，不織而衣，摇脣鼓舌，擅生是非，以迷天下之主，使天下學士不反其本，妄作孝弟<span class="jiaozhusup">〔校：趙諫議本弟作悌。〕</span>而儌倖於封侯富貴者也。<span class="jiazhu"><span class="yinwen">疏</span>儌倖，冀望也。夫作孝弟，序人倫，意在乎富貴封侯者也。故歷聘不已，接輿有鳳兮之譏；棄本滯跡，師金致芻狗之誚也。<span class="yinwen">釋文</span><span class="normal">繆說</span>音謬。<span class="normal">孝弟</span>音悌。本亦作悌。<span class="normal">而儌</span>古堯反。◎俞樾曰：極當作殛。<span class="titles">爾雅</span>釋言：殛，誅也。言罪大而誅重也。極殛古字通。書洪範篇鯀則殛死，多士篇大罰殛之，僖二十八年左傳明神殛之，昭七年傳昔堯殛鯀於羽山，釋文並曰：殛，本作極。</span>子之罪大極重，疾走歸！不然，我將以子肝益晝餔<span class="jiaozhusup">〔校：趙本餔作脯。〕</span>之膳！』」</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>孔子復通曰：「丘得幸<span class="jiaozhusup">〔校：趙諫議本幸下有然字。〕</span>於季，願望履幕下。」<span class="jiazhu"><span class="yinwen">疏</span>言丘幸甚，<span class="jiaozhusup">〔校：「甚」原作「其」，據道藏成疏本、輯要本改。〕</span>得與賢兄朋友，不敢正覩儀容，願履帳幕之下。亦有作綦字者。綦，履跡也。願履綦跡，猶看足下。<span class="yinwen">釋文</span><span class="normal">復通</span>扶又反，下同。<span class="normal">願望履幕下</span>司馬本幕作綦，云：言視不敢望跖面，望履結而還也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>謁者復通，盜跖曰：「使來前！」</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>孔子趨而進，避席反走，再拜盜跖。盜跖大怒，兩展其足，案劍瞋目，聲如乳虎，曰：「丘來前！若所言，順吾意則生，逆吾心則死。」<span class="jiazhu"><span class="yinwen">疏</span>趨，疾行也。反走，卻退。兩展其足，伸兩腳也。<span class="yinwen">釋文</span><span class="normal">反走</span>小卻行也。◎慶藩案：<span class="titles">文選</span>謝靈運〔從〕斤（行）〔竹〕澗越嶺溪行注引司馬云：展，申也。釋文闕。<span class="normal">瞋</span>赤真反，徐赤夷反。<span class="titles">廣雅</span>云：張也。<span class="normal">如乳</span>如樹反。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>孔子曰：「丘聞之，凡天下<span class="jiaozhusup">〔校：張君房本有人字。〕</span>有三德：生而長大，美好无雙，少長貴賤見而皆說之，此上德也；知維天地，能辯諸物，此中德也；勇悍果敢，聚眾率兵，此下德也。凡人有此一德者，足以南面稱孤矣。今將軍兼此三者，身長八尺二寸，面目有光，脣如激丹，齒如齊貝，音中黃鍾，而名曰盜跖，丘竊爲將軍恥不取焉。」<span class="jiazhu"><span class="yinwen">疏</span>激，明也。貝，珠也。黃鍾，六律聲也。<span class="yinwen">釋文</span><span class="normal">少長</span>詩召反，下丁丈反。<span class="normal">皆說</span>音悦。下同。<span class="normal">知維</span>音智。<span class="normal">勇悍</span>户旦反。<span class="normal">激丹</span>古歷反。司馬云：明也。<span class="normal">齊貝</span>一本作含貝。<span class="normal">音中</span>丁仲反。<span class="normal">南使</span>所吏反。下三字同。<span class="normal">數百</span>所主反。下同。<span class="normal">罷兵</span>如字。徐扶彼反。<span class="normal">共祭</span>音恭。<span class="normal">之行</span>下孟反。下同。</span>將軍有意聽臣，臣請南使吴越，北使齊魯，東使宋衞，西使晉楚，使爲將軍造大城數百里，立數十萬户之邑，尊將軍爲諸侯，與天下更始，罷兵休卒，收養昆弟，共祭先祖。此聖人才士之行，而天下之願也。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>盜跖大怒曰：「丘來前！夫可規以利而可諫以言者，皆愚陋恆民之謂耳。今長大美好，人見而悦之者，此吾父母之遺德也。丘雖不吾譽，吾獨不自知邪？</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>且吾聞之，好面譽人者，亦好背而毁之。今丘告我以大城眾民，是欲規我以利而恆民畜我也，安可久長也！<span class="jiazhu"><span class="yinwen">疏</span>言大城眾民，不可長久也。<span class="yinwen">釋文</span><span class="normal">恆民</span>一本作順民。後亦爾。<span class="normal">吾譽</span>音餘。下同。<span class="normal">好面</span>呼報反。下同。<span class="normal">背</span>音佩。下同。</span>城之大者，莫大乎天下矣。堯舜有天下，子孫无置錐之地；<span class="jiazhu"><span class="yinwen">疏</span>堯讓舜，不授丹朱，舜讓禹而商均不嗣，故無置錐之地也。</span>湯武立爲天子，而後世絶滅；非以其利大故邪？<span class="jiazhu"><span class="yinwen">疏</span>殷湯周武，總統萬機，後世子孫，咸遭篡弒，豈非四海利重所以致之！</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>且吾聞之，古者禽獸多而人少，於是民皆巢居以避之，晝拾橡栗，暮栖木上，故命之曰有巢氏之民。古者民不知衣服，夏多積薪，冬則煬之，故命之曰知生之民。神農之世，卧則居居，起則于于，<span class="jiazhu"><span class="yinwen">疏</span>居居，安靜之容。于于，自得之貌。<span class="yinwen">釋文</span><span class="normal">橡</span>音象。<span class="normal">煬</span>羊亮反。◎慶藩案：于于，廣大之意也。方言：于，大也。禮文王世子于其身以善其君，鄭注曰：于讀爲迂。迂，猶廣也，大也。檀弓于則于，正義亦訓于爲廣大。于于，重言也。</span>民知其母，不知其父，與麋鹿共處，耕而食，織而衣，无有相害之心，此至德之隆也。然而黃帝不能致德，與蚩尤戰於涿鹿之野，流血百里。<span class="jiazhu"><span class="yinwen">疏</span>至，致也。蚩尤，諸侯也。涿鹿，地名，今幽州涿郡是也。蚩尤造五兵，與黃帝戰，故流血百里也。<span class="yinwen">釋文</span><span class="normal">蚩尤</span>神農時諸侯，始造兵者也。神農之後，第八帝曰榆罔。世蚩尤氏强，與榆罔爭王，逐榆罔。榆罔與黃帝合謀，擊殺蚩尤。<span class="titles">漢書</span>音義云：蚩尤，古之天子。一曰庶人貪者。<span class="normal">涿鹿</span>音卓。本又作濁。司馬云：涿鹿，地名，故城今在上谷郡西南八十里。</span>堯舜作，立羣臣，<span class="jiazhu"><span class="yinwen">疏</span>置百官也。</span>湯放其主，<span class="jiazhu"><span class="yinwen">疏</span>放桀於南巢也。</span>武王殺紂。<span class="jiazhu"><span class="yinwen">疏</span>朝歌之戰。<span class="yinwen">釋文</span><span class="normal">武王殺</span>音試。下同。</span>自是之後，以强陵弱，以眾暴寡。湯武以來，皆亂人之徒也。<span class="jiazhu"><span class="yinwen">疏</span>征伐篡弒，湯武最甚。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>今子脩文武之道，掌天下之辯，以敎後世，<span class="jiazhu"><span class="yinwen">疏</span>孔子憲章文武，辯說仁義，爲後世之敎也。</span>縫衣淺帶，矯言僞行，以迷惑天下之主，而欲求富貴焉，盜莫大於子。天下何故不謂子爲盜丘，而乃謂我爲盜跖？<span class="jiazhu"><span class="yinwen">疏</span>制縫掖之衣，淺薄之帶，矯飾言行，誑惑諸侯，其爲賊害，甚於盜跖。<span class="yinwen">釋文</span><span class="normal">摓衣</span>本又作縫，扶恭反，徐扶公反，又音馮。◎盧文弨曰：今書作縫衣。◎慶藩案：摓衣淺帶，向秀注曰：儒服寬而長大。（見列子黃帝篇注。）釋文摓，又作縫。縫衣，大衣也。或作逢，書洪範子孫其逢吉，馬注曰：逢，大也。禮儒行逢掖之衣，鄭注：逢，猶大也。荀子非十二子篇其衣逢，儒效篇逢衣淺帶，楊注並曰：逢，大也。亦省作綘，墨子公孟篇：綘衣博袍。綘博，皆大也。（集韻：縫，或省作綘。漢丹陽太守郭旻碑彌綘袞口，綘即縫字。）<span class="normal">淺帶</span>縫帶使淺狹。<span class="normal">矯言</span>紀表反。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>子以甘辭說子路而使從之，使子路去其危冠，解其長劍，而受敎於子，天下皆曰孔丘能止暴禁非。<span class="jiazhu"><span class="yinwen">疏</span>高危之冠，長大之劍，勇者之服也。既伏膺孔氏，故解去之。<span class="yinwen">釋文</span><span class="normal">說子路</span>始銳反，又如字。<span class="normal">去其</span>起吕反。<span class="normal">危冠</span>李云：危，高也。子路好勇，冠似雄雞形，背負豭（牛）〔斗〕，<span class="jiaozhusup">〔校：斗字依世德堂本及釋文考證改。〕</span>用表己强也。◎盧文弨曰：今書音義作豭斗，案<span class="titles">史記</span>作佩豭豚。</span>其卒之也，子路欲殺衞君而事不成，身菹於衞東門之上，是子敎之不至也。<span class="jiazhu"><span class="yinwen">疏</span>仲由疾惡情深，殺衞君蒯瞶，事既不逮，身遭菹醯，盜跖故以此相譏也。<span class="yinwen">釋文</span><span class="normal">其卒</span>子恤反。<span class="normal">身菹</span>莊居反。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>子自謂才士聖人邪？則再逐於魯，削跡於衞，窮於齊，圍於陳蔡，不容身於天下。子敎子路菹此患，上无以爲身，下无以爲人，子之道豈足貴邪？</p>
<p class="em2 strong" id="p15"><a class="gg-link" href="#p15" onclick="return changeColor(this);"></a>世之所高，莫若黃帝，黃帝尚不能全德，而戰涿鹿之野，流血百里。堯不慈，<span class="jiazhu"><span class="yinwen">疏</span>謂不與丹朱天下。<span class="yinwen">釋文</span><span class="normal">以爲</span>于僞反，下同。<span class="normal">堯不慈</span>不授子也。</span>舜不孝，<span class="jiazhu"><span class="yinwen">疏</span>爲父所疾也。</span>禹偏枯，<span class="jiazhu"><span class="yinwen">疏</span>治水勤勞，風櫛雨沐，致偏枯之疾，半身不遂也。</span>湯放其主，武王伐紂，文王拘羑里。<span class="jiazhu"><span class="yinwen">疏</span>羑里，殷獄名。文王遭紂之難，戹於囹圄，凡經七年，方得免脱。<span class="yinwen">釋文</span><span class="normal">文王拘羑里</span>紂之二十年，囚文王。</span>此六<span class="jiaozhusup">〔校：闕誤引江南古藏本六作七。〕</span>子者，世之所高也，孰論之，皆以利惑其真而强反其情性，其行乃甚可羞也。<span class="jiazhu"><span class="yinwen">疏</span>六子者，謂黃帝堯舜禹湯文王也。皆以利於萬乘，是以迷於真道而不反於自然，故可恥也。<span class="yinwen">釋文</span><span class="normal">而强</span>其丈反。<span class="normal">可羞</span>如字。本又作惡，烏路反。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>世之所謂賢士，伯夷叔齊。伯夷叔齊<span class="jiaozhusup">〔校：世德堂本伯夷叔齊四字不重。〕</span>辭孤竹之君而餓死於首陽之山，骨肉不葬。鮑焦飾行非世，抱木而死。<span class="jiazhu"><span class="yinwen">疏</span>二人窮死首山，復無子胤收葬也。姓鮑，名焦，周時隱者也。飾行非世，廉潔自守，荷擔採樵，拾橡充食，故無子胤，不臣天子，不友諸侯。子貢遇之，謂之曰：「吾聞非其政者不履其地，汙其君者不受其利。今子履其地，食其利，其可乎？」鮑焦曰：「吾聞廉士重進而輕退，賢人易愧而輕死。」遂抱木立枯焉。</span>申徒狄諫而不聽，負石自投於河，爲魚鼈所食。<span class="jiazhu"><span class="yinwen">疏</span>申徒自沈，前篇已釋。諫而不聽，未詳所據。崔嘉雖解，無的諫辭。<span class="yinwen">釋文</span><span class="normal">負石自投於河</span>申徒狄將投於河，崔嘉止之曰：「吾聞聖人仁士民父母，若濡足故，不救溺人，可乎？」申徒狄曰：「不然。昔桀殺龍逢，紂殺比干，而亡天下；吴殺子胥，陳殺泄冶，而滅其國。非聖人不仁，不用故也。」遂沈河而死。</span>介子推至忠也，自割其股以食文公，文公後背之，子推怒而去，抱木而燔死。<span class="jiazhu"><span class="yinwen">疏</span>晉文公重耳也，遭驪姬之難，出奔他國，在路困乏，推割股肉以飴之。公後還三日，封於從者，遂忘子推。子推作龍蛇之歌，書其營門，怒而逃。公後慚謝，追子推於介山。子推隱避，公因放火燒山，庶其走出。火至，子推遂抱樹而焚死焉。<span class="yinwen">釋文</span><span class="normal">以食</span>音嗣。<span class="normal">燔死</span>音煩，燒也。◎慶藩案：左傳：介之推不言禄，禄亦弗及。又曰：晉侯求之不得，以綿上爲之田，曰：「以志吾過，且旌善人。」吕覽曰：介推負釜葢簦，終身不見。<span class="titles">史記</span>曰：使人召之則亡。聞其入綿上山中，於是環綿上之山中而封之，以爲介推田，號曰介山。徧查經傳，并無介推燔死之事。自屈子爲立枯之說，（楚辭九章惜往日：介子推而立枯兮。）莊生有燔死之文，（容齋三筆云始自新序，非也。）而東方朔七諫、<span class="titles">漢書</span>丙吉傳皆承其誤。今當以左傳吕覽正之。</span>尾生與女子期於梁下，女子不來，水至不去，抱梁柱而死。此六<span class="jiaozhusup">〔校：闕誤六作四，引江南古藏本云：四作六。〕</span>子者，无異於磔犬流豕操瓢而乞者，皆離<span class="jiaozhusup">〔校：闕誤引張君房本離作利。〕</span>名輕死，不念本養壽命者也。<span class="jiazhu"><span class="yinwen">疏</span>六子者，謂伯夷叔齊鮑焦申徒介推尾生。言此六人，不合玄道，矯情飾行，苟異俗中，用此聲名，傳之後世。亦何異乎張磔死狗，流在水中，貧病之人，操瓢乞告！此閒人物，不許見聞，六子之行，事同於此，皆爲重名輕死，不念歸本養生，壽盡天命者也。豕字有作死字者，乞字有作走字者，隨字讀之。豕，豬也。<span class="yinwen">釋文</span><span class="normal">尾生</span>一本作微生。戰國策作尾生高，高誘以爲魯人。<span class="normal">磔</span>竹客反。<span class="titles">廣雅</span>云：張也。<span class="normal">操</span>七曹反。<span class="normal">瓢</span>婢遥反。<span class="normal">而乞者</span>李云：言上四人不得其死，猶豬狗乞兒流轉溝中者也。乞，或作走。<span class="normal">離名</span>力智反。<span class="normal">念本</span>本，或作卒。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>世之所謂忠臣者，莫若王子比干伍子胥。子胥沈江，比干剖心，此二子者，世謂忠臣也，然卒爲天下笑。<span class="jiazhu"><span class="yinwen">疏</span>爲達道者之所嗤也。<span class="yinwen">釋文</span><span class="normal">剖心</span>普口反。</span>自上觀之，至于子胥比干，皆不足貴也。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>丘之所以說我者，若告我以鬼事，則我不能知也；若告我以人事者，不過此矣，皆吾所聞知也。今吾告子以人之情，目欲視色，耳欲聽聲，口欲察味，志氣欲盈。<span class="jiazhu"><span class="yinwen">疏</span>夫目視耳聽，口察志盈，率性而動，稟之造物，豈矯情而爲之哉？分內爲之，道在其中矣。<span class="yinwen">釋文</span><span class="normal">以說</span>如字，又始銳反。</span>人上壽百歲，中壽八十，下壽六十，除病瘦死喪憂患，其中開口而笑者，一月之中不過四五日而已矣。天與地无窮，人死者有時，操有時之具而託於无窮之閒，忽然无異騏驥之馳過隙也。<span class="jiazhu"><span class="yinwen">疏</span>夫天長地久，窮境稍賒，人之死生，時限迫促。以有限之身，寄無窮之境，何異乎騏驥馳走過隙穴也！<span class="yinwen">釋文</span><span class="normal">上壽</span>音受，又如字。下同。<span class="normal">瘦</span>色又反。◎王念孫曰：釋文，瘦，色又反。案瘦當爲瘐，字之誤也。瘐，亦病也。病瘐爲一類，死喪爲一類，憂患爲一類。瘐字本作瘉。<span class="titles">爾雅</span>曰：瘉，病也。小雅正月篇胡俾我瘉，毛傳與<span class="titles">爾雅</span>同。<span class="titles">漢書</span>宣帝紀今繫者或以掠辜若飢寒瘐死獄中，蘇林曰：「瘐，病也，囚徒病，律名爲瘐。師古曰：瘐，音庾，字或作瘉。王子侯表曰：富侯龍下獄（庾）〔瘐〕<span class="jiaozhusup">〔校：瘐字依漢書改。〕</span>死。</span>不能說其志意，養其壽命者，皆非通道者也。丘之所言，皆吾之所棄也，亟去走歸，无復言之！子之道，狂狂汲汲，<span class="jiaozhusup">〔校：趙諫議本作伋伋。〕</span>詐巧虛僞事也，非可以全真也，奚足論哉！」<span class="jiazhu"><span class="yinwen">疏</span>亟，急也。狂狂，失性也。伋伋，不足也。夫聖跡之道，仁義之行，譬彼蘧廬，方茲芻狗，執而不遣，惟增其弊。狂狂失真，伋伋不足，虛僞之事，何足論哉！<span class="yinwen">釋文</span><span class="normal">能說</span>音悦。<span class="normal">亟去</span>紀力反，急也。本或作極。<span class="normal">無復</span>扶又反。<span class="normal">狂狂</span>如字，又九況反。<span class="normal">汲汲</span>本亦作伋，音急，又音及。<span class="normal">詐巧</span>苦孝反，又如字。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>孔子再拜趨走，出門上車，執轡三失，目芒然无見，色若死灰，據軾低頭，不能出氣。歸到魯東門外，適遇柳下季。柳下季曰：「今者闕然數日不見，車馬有行色，得微往見跖邪？」<span class="jiazhu"><span class="yinwen">疏</span>軾，車前横木，憑之而坐者也。盜跖英雄，盛談物理，孔子慴懼，遂至於斯。微，無也。<span class="yinwen">釋文</span><span class="normal">上車</span>時掌反。<span class="normal">三失</span>息暫反，又如字。<span class="normal">芒然</span>莫剛反。<span class="normal">有行</span>如字。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>孔子仰天而歎曰：「然。」<span class="jiazhu"><span class="yinwen">疏</span>然，如此也。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>柳下季曰：「跖得无逆汝意若前乎？」</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>孔子曰：「然。<span class="jiazhu"><span class="yinwen">疏</span>若前乎者，則是篇首柳下云：「逆其心則怒」。無乃逆汝意如我前言乎？孔子答云實如所言也。</span>丘所謂无病而自灸也，疾走料虎頭，編虎須，幾不免虎口哉！」<span class="jiazhu"><span class="yinwen">注</span>此篇寄明因眾之所欲亡而亡之，雖王紂可去也；不因眾而獨用己，雖盜跖不可御也。<span class="yinwen">疏</span>幾，近也。夫料觸虎頭而編虎須者，近遭於虎食之也，今仲尼往說盜跖，履其危險，不異於斯也。而言此章大意，排擯聖跡，嗤鄙名利，是以排聖跡則訶責堯舜，鄙名利則輕忽夷齊，故寄孔跖以見<span class="jiaozhusup">〔校：「見」原作「摸之」，據輯要本改。〕</span>意也。若<span class="jiaozhusup">〔校：「若」原作「即」，據輯要本改。〕</span>郭注意，失之遠矣。<span class="yinwen">釋文</span><span class="normal">自灸</span>久又反。<span class="normal">疾走料</span>音聊。<span class="normal">扁虎</span>音鞭，又蒲顯反，徐扶顯反。本或作編，音同。<span class="normal">𩓣</span>一本作料頭編虎須。◎盧文弨曰：今書作編虎須。舊亦作須，今從宋本作𩓣。<span class="normal">幾不</span>音祈。<span class="normal">可去</span>起吕反。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>子張問於滿苟得曰：「盍不爲行？<span class="jiazhu"><span class="yinwen">疏</span>子張，孔子弟子也，姓顓孫，名師，字子張，行聖跡之人也。姓滿，名苟得，假託爲姓名，曰苟且貪得以滿其心，求利之人也。盍，何不也。何不爲仁義之行乎？勸其捨求名利也。<span class="yinwen">釋文</span><span class="normal">滿苟得</span>人姓名。<span class="normal">盍</span>胡臘反。<span class="normal">爲行</span>下孟反。下、注同。盍，何不也。勸何不爲德行。</span>无行則不信，不信則不任，不任則不利。故觀之名，計之利，而義真是也。<span class="jiazhu"><span class="yinwen">疏</span>若不行仁義之行則不被信用，不被信用則無職任，無職任則無利禄。故有行則有名，有名則有利，觀察計當，仁義真是好事，宜行之也。</span>若棄名利，反之於心，則夫士之爲行，不可一日不爲乎！」<span class="jiazhu"><span class="yinwen">疏</span>反，乖逆也。若棄名利，則乖逆我心，故士之立身，不可一日不行仁義。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>滿苟得曰：「无恥者富，多信者顯。夫名利之大者，幾在无恥而信。故觀之名，計之利，而信真是也。<span class="jiazhu"><span class="yinwen">疏</span>多信，猶多言也。夫識廉知讓則貧，無恥貪殘則富；謙柔靜退則沈，多言夸伐則顯。故觀名計利，而莫先於多言，多言則是名利之本也。</span>若棄名利，反之於心，則夫士之爲行，抱其天乎！」<span class="jiazhu"><span class="yinwen">疏</span>抱，守也。天，自然也。夫脩道之士，立身爲行，棄擲名利，乃乖俗心，抱守天真，翻合虛玄之道也。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>子張曰：「昔者桀紂貴爲天子，富有天下，今謂臧聚曰，汝行如桀紂，則有怍色，<span class="jiaozhusup">〔校：高山寺本作則作色，闕誤引張君房本作則有作色。〕</span>有不服之心者，小人所賤也。仲尼墨翟，窮爲匹夫，今謂宰相曰，子行如仲尼墨翟，則變容易色稱不足者，士誠貴也。<span class="jiazhu"><span class="yinwen">疏</span>桀紂孔墨，並釋於前。臧，謂臧獲也。聚，謂擥竊，即盜賊小人也。以臧獲比（夫）〔天〕子，則慚怍而不服；以宰相比匹夫，則變容而歡慰；故知所貴在行，不在乎位。<span class="yinwen">釋文</span><span class="normal">臧聚</span>司馬云：謂臧獲盜濫竊聚之人。<span class="normal">有怍</span>音昨。<span class="normal">宰相</span>息亮反。下相而同。</span>故勢爲天子，未必貴也；窮爲匹夫，未必賤也；貴賤之分，在行之美惡。」<span class="jiazhu"><span class="yinwen">疏</span>此復釋前義也。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>滿苟得曰：「小盜者拘，大盜者爲諸侯，諸侯之門，義士存焉。昔者桓公小白殺兄入嫂而管仲爲臣，田成子常殺君竊國而孔子受幣。論則賤之，行則下之，則是言行之情悖戰於胸中也，不亦拂乎！<span class="jiazhu"><span class="yinwen">疏</span>悖，逆也。拂，戾也。齊桓公名小白，殺其兄子糾，納其嫂焉。管仲賢人，臣而輔之，卒能九合諸侯，一匡天下。田成子常殺齊簡公，孔子沐浴而朝，受其幣帛。夫殺兄入嫂，弒君竊國，人倫之惡莫甚於斯，而夷吾爲臣，尼父受幣。言議則以爲鄙賤，情行則下而事之，豈非戰爭於心胸，言行相反戾耶？<span class="yinwen">釋文</span><span class="normal">入嫂</span>先早反。司馬云：以嫂爲室家。<span class="normal">爲臣</span>臣，或作相。<span class="normal">殺君</span>申志反。<span class="normal">論則</span>力頓反。<span class="normal">悖戰</span>布內反。<span class="normal">亦拂</span>扶弗反。</span>故書曰：『孰惡孰美？成者爲首，不成者爲尾。』」<span class="jiazhu"><span class="yinwen">疏</span>成者爲首，君而事之；不成者爲尾，非而毁之。以此而言，只論成與不成，豈關行（以）〔與〕無行，故不知美惡的在誰也。所引之書，並遭燒滅，今並無本也。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>子張曰：「子不爲行，即將疏戚无倫，貴賤无義，長幼无序；五紀六位，將何以爲别乎？」<span class="jiazhu"><span class="yinwen">疏</span>戚，親也。倫，理也。五紀，祖父<span class="jiaozhusup">〔校：「父」下原衍「也」，刪。〕</span>身子孫也，亦言金木水火土五行也，仁義禮智信五德也。六位，君臣父子夫婦也，亦言父母兄弟夫妻。子張云：「若不行仁義之行，則親疏無理，貴賤無義，長幼無次敍，五紀六位無可分别也。」<span class="yinwen">釋文</span><span class="normal">長幼</span>丁丈反。<span class="normal">五紀</span>司馬云：歲、日、月、星辰、曆數。<span class="normal">六位</span>君、臣、父、子、夫、婦。◎俞樾曰：五紀，司馬云歲日月星辰曆數，然與疏戚貴賤長幼之義不相應，殆非也。今案五紀即五倫也，六位即六紀也。白虎通三綱六紀篇曰：六紀者，謂諸父、兄弟、族人、諸舅、師長、朋友也。此皆所以爲疏戚貴賤長幼之别。不曰五倫而曰五紀，不曰六紀而曰六位，古人之語異耳。家語入官篇羣僕之倫也，王肅注曰：倫，紀也。然則倫紀得通稱矣。<span class="normal">爲别</span>彼列反。下同。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>滿苟得曰：「堯殺長子，舜流母弟，疏戚有倫乎？<span class="jiazhu"><span class="yinwen">疏</span>堯廢長子丹朱，不與天位，（又）〔故〕<span class="jiaozhusup">〔校：故字依下文改。〕</span>言殺也。舜封同母弟象於有庳之國，令天下吏治其國，收納貢税，故言流放也。廢子流弟，何有親疏之理乎？<span class="yinwen">釋文</span><span class="normal">堯殺長子</span>崔云：堯殺長子考監明。<span class="normal">舜流母弟</span>弟，謂象也。流，放也。孟子云：舜封象於有庳，不得有爲於其國，天子使吏治其國，而（封）納〔其〕<span class="jiaozhusup">〔校：納其依孟子及世德堂本改。〕</span>貢税焉。故謂之放也。</span>湯放桀，武王殺紂，貴賤有義乎？<span class="jiazhu"><span class="yinwen">疏</span>殷湯放夏桀於南巢，周武殺殷紂於汲郡，君臣貴賤，其義安在？</span>王季爲適，周公殺兄，長幼有序乎？<span class="jiazhu"><span class="yinwen">疏</span>王季，周大王之庶子季歷，即文王之父也。太伯仲雍讓位不立，故以小兒季歷爲適。管蔡，周公之兄，泣而誅之，故云殺（之）〔兄〕。<span class="jiaozhusup">〔校：兄字依正文改。〕</span>廢適立庶，弟殺其兄，尊卑長幼，有次序乎？<span class="yinwen">釋文</span><span class="normal">爲適</span>丁歷反。</span>儒者僞辭，墨者兼愛，五紀六位將有别乎？<span class="jiazhu"><span class="yinwen">疏</span>夫儒者多言，强爲名位；墨者兼愛，周普無私；五紀六位，有何分别？</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>且子正爲名，我正爲利。名利之實，不順於理，不監於道。<span class="jiazhu"><span class="yinwen">疏</span>監，明也，見也。子張心之所爲，正在於名；苟得心之所爲，正在於利。且名利二途，皆非真實，既乖至理，豈明見於玄道！<span class="yinwen">釋文</span><span class="normal">且子正爲名</span>假設之辭也。爲，音于僞反。下爲利同。<span class="normal">不監</span>本亦作鑑，同。</span>吾日<span class="jiaozhusup">〔校：闕誤引張君房本日作昔。〕</span>與子訟於无約曰：『小人殉財，君子殉名。其所以變其情，易其性，則異矣；乃至於棄其所爲而殉其所不爲，則一也。<span class="jiazhu"><span class="yinwen">疏</span>訟，謂論說也。約，謂契誓也。棄其所爲，捨己；殉其所不爲，逐物也。夫殉利謂之小人，殉名謂之君子，名利不同，所殉一也。子張苟得，皆共談玄言於無爲之理，敦於莫逆之契也。<span class="yinwen">釋文</span><span class="normal">吾日</span>人實反。<span class="normal">無約</span>如字。徐於妙反。</span>』故曰，无爲小人，反殉而天；无爲君子，從天之理。<span class="jiazhu"><span class="yinwen">疏</span>而，爾也。既不逐利，又不殉名，故能率性歸根，合於自然之道也。</span>若枉若直，相而天極；面觀四方，與時消息。<span class="jiazhu"><span class="yinwen">疏</span>相，助也。無問枉直，順自然之道，觀照四方，隨四時而消息。</span>若是若非，執而圓機；獨成而意，與道徘徊。<span class="jiazhu"><span class="yinwen">疏</span>徘徊，猶轉變意也。圓機，猶環中也。執於環中之道以應是非，用於獨化之心以成其意，故能冥其虛通之理，轉變無窮者也。</span>无轉而行，无成而義，將失而所爲。<span class="jiazhu"><span class="yinwen">疏</span>所爲，真性也。無轉汝志，爲聖跡之行；無成爾心，學仁義之道；捨己效他，將喪爾真性也。◎王念孫曰：無轉而行，轉讀爲專。山木篇云，一龍一蛇，與時俱化，而無肯專爲。即此所謂無專而行也。此承上文與時消息，與道徘徊而言，言當隨時順道而不可專行仁義。若專而行，成而義，則將失其所爲矣。故下文云，正其言，必其行，故服其殃，離其患也。必其行，即此所謂專而行也。秋水篇無一而行，與道參差。一亦專也。無專而行，猶言無一而行也。專與轉，古字通。又通作摶。<span class="titles">史記</span>吴王濞傳燕王摶胡眾入蕭關，索隱曰：摶，音專，謂專統領胡兵也。<span class="titles">漢書</span>摶作轉。</span>无赴而富，无殉而成，將棄而天。<span class="jiazhu"><span class="yinwen">疏</span>莫奔赴於富貴，無殉逐於成功。必赴必殉，則背於天然之性也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>比干剖心，子胥抉眼，忠之禍也；<span class="jiazhu"><span class="yinwen">疏</span>比干忠諫於紂，紂云，聞聖人之心有九竅，遂剖其心而視之。子胥忠諫夫差，夫差殺之，子胥曰：「吾死後，抉眼縣於吴門東以觀越之滅吴也。」斯皆至忠而遭其禍也。<span class="yinwen">釋文</span><span class="normal">抉眼</span>烏穴反。</span>直躬證父，尾生溺死，信之患也；<span class="jiazhu"><span class="yinwen">疏</span>躬父盜羊，而子證之。尾生以女子爲期，抱梁而死。此皆守信而致其患也。</span>鮑子立乾，申<span class="jiaozhusup">〔校：世德堂本申作勝，釋文亦作勝。〕</span>子不自理，廉之害也；<span class="jiazhu"><span class="yinwen">疏</span>鮑焦廉貞，遭子貢譏之，抱樹立乾而死。申子，晉獻公太子申生也，遭麗姬之難，枉被讒謗，不自申理，自縊而死矣。<span class="yinwen">釋文</span><span class="normal">鮑子立乾</span>司馬云：鮑子，名焦，周末人，汙時君不仕，採蔬而食。子貢見之，謂曰：「何爲不仕食禄？」答曰：「無可仕者。」子貢曰：「汙時君不食其禄，惡其政不踐其土。今子惡其君，處其土，食其蔬，何志行之相違乎？」鮑焦遂棄其蔬而餓死。韓詩外傳同。又云：槁洛水之上也。<span class="normal">勝子<span class="jiaozhusup">〔校：世德堂本子下有不字。〕</span>自理</span>一本理作俚。本又作申子自埋。或云：謂申徒狄抱甕之河也。一本作申子不自理，謂申生也。</span>孔子不見母，匡子不見父，義之失也。<span class="jiazhu"><span class="yinwen">疏</span>孔子滯耽聖跡，歷國應聘，其母臨終，孔子不見。姓匡，名章，齊人也，諫諍其父，其父不從，被父憎嫌，遂游他邑，亦耽仁義，學讀忘歸，其父臨終而章不見。此皆滯溺仁義，有斯過矣。<span class="yinwen">釋文</span><span class="normal">孔子不見母</span>李云：未聞。<span class="normal">匡子不見父</span>司馬云：匡子，名章，齊人，諫其父，爲父所逐，終身不見父。案此事見孟子。◎盧文弨曰：疑父母二字當互易。</span>此上世之所傳，下世之所語，以爲士者正其言，必其行，故服其殃，離其患也。」<span class="jiazhu"><span class="yinwen">注</span>此章言尚<span class="jiaozhusup">〔校：趙本尚作上。〕</span>行則行矯，貴士則士僞，故蔑行賤士以全其內，然後行高而士貴耳。<span class="yinwen">疏</span>自比干已下，匡子已上，皆爲忠信廉貞而遭其禍，斯皆古昔相傳，下世語之也。是以忠誠之士，廉信之人，正其言以諫君，必其行以事主，莫不遭罹其患，服從其殃，爲道之人深宜戒慎也。<span class="yinwen">釋文</span><span class="normal">所傳</span>丈專反。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>无足問於知和曰：「人卒未有不興名就利者。彼富則人歸之，歸則下之，下則貴之。夫見下貴者，所以長生安體樂意之道也。今子獨无意焉？知不足邪？意知而力不能行邪，故推正不忘邪？」<span class="jiazhu"><span class="yinwen">疏</span>無足，謂貪婪之人，不止足者也。知和，謂體知中和之道，守分清廉之人也。假設二人以明貪廉之禍福也。無足云：「世人卒竟未有不興起名譽而從就利禄者。若財富則人歸湊之，歸湊則謙下而尊貴之。夫得人謙下尊貴者，則說其情，適其性，體質安而長壽矣。子獨無貪富貴之意乎？爲運知不足求邪？<span class="jiaozhusup">〔校：此句原作「爲運知足不求邪」，「足不」二字據上正文乙。「運」字疑衍。〕</span>爲心意能知，力不能行，故推於正理，志念不忘，以遣貪求之心而不取邪？」<span class="yinwen">釋文</span><span class="normal">無足</span>一本作無知。<span class="normal">則下</span>遐嫁反。下同。<span class="normal">樂意</span>音洛。下同。<span class="normal">知不</span>音智。下知謀同。◎慶藩案：意，語詞也，讀若抑。抑意古字通。<span class="titles">論語</span>學而篇抑與之與，漢石經抑作意。墨子明鬼篇豈女爲之與，意鮑爲之與。皆其證。<span class="normal">故推正不忘邪</span>（疏）忘，或作妄，言君臣但推尋正道不忘，故不用富貴邪？爲智力不足，故不用邪？</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>知和曰：「今夫此人以爲與己同時而生，同鄉而處者，以爲夫絶俗過世之士焉；是專无主正，所以覽古今之時，是非之分也，與俗化。<span class="jiazhu"><span class="yinwen">疏</span>此人，謂富貴之人也。俗人，謂無知，貪利情切，與貴人同時而生，共富人同鄉而住者，猶將己爲超絶流俗，過越世人；況己之自享於富貴乎！斯乃專愚之人，內心無主，不履正道，不覺古今之時代，不察是非之涯分，而與塵俗紛競，隨末而遷化者也，豈能識禍福之歸趣者哉！<span class="yinwen">釋文</span><span class="normal">過世之士焉</span>言人心易動，但人與賢人俱生，便自謂過於世人，況親自爲富貴者乎！</span>世去至重，棄至尊，以爲其所爲也；此其所以論長生安體樂意之道，不亦遠乎！<span class="jiazhu"><span class="yinwen">疏</span>至重，生也。至尊，道也。流俗之人，捐生背道，其所爲每事如斯，其於長生之道，去之遠矣。</span>慘怛之疾，恬愉之安，不監於體；怵惕之恐，欣懽之喜，不監於心；<span class="jiazhu"><span class="yinwen">疏</span>慘怛，悲也。恬愉，樂也。夫悲樂喜懼者，並身外之事也，故不能監明於聖質，照入於心靈，而愚者妄爲之也。<span class="yinwen">釋文</span><span class="normal">慘</span>七感反。<span class="normal">怛</span>丹曷反。<span class="normal">之恐</span>丘勇反。</span>知爲爲而不知所以爲，是以貴爲天子，富有天下，而不免於患也。」<span class="jiazhu"><span class="yinwen">疏</span>爲爲者，有爲也；所以爲者，無爲也。但知爲於有爲，不知爲之所以出自無爲也。如斯之人，雖貴總萬機，富贍四海，而不免於怵惕等患也。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>无足曰：「夫富之於人，无所不利，窮美究埶，至人之所不得逮，賢<span class="jiaozhusup">〔校：世德堂本賢作聖。〕</span>人之所不能及，<span class="jiazhu"><span class="yinwen">疏</span>窮，盡也。夫能窮天下善美，盡人間威勢者，其惟富貴乎！故至德之人，賢哲之士，亦不能遠及也。<span class="yinwen">釋文</span><span class="normal">窮美</span>窮，猶盡也。<span class="normal">究埶</span>音勢。本亦作勢。一音藝，究竟也。</span>俠人之勇力而以爲威强，秉人之知謀以爲明察，因人之德以爲賢良，非享國而嚴若君父。<span class="jiazhu"><span class="yinwen">疏</span>夫富貴之人，人多依附，故勇者爲之捍，智者爲之謀，德者爲之助，雖不臨享邦國，而威嚴有同君父焉，斯皆財利致其然矣。<span class="yinwen">釋文</span><span class="normal">俠人</span>音協。</span>且夫聲色滋味權勢之於人，心不待學而樂之，體不待象而安之。<span class="jiazhu"><span class="yinwen">疏</span>夫耳悦於聲，眼愛於色，口嗛於味，威權形勢以適其情者，不待敎學而心悦樂，豈服法象而身安乎？葢性之然耳。</span>夫欲惡避就，固不待師，此人之性也。天下雖非我，孰能辭之！」<span class="jiazhu"><span class="yinwen">疏</span>夫欲之則就，惡之則避，斯乃人物之常情，豈待師敎而後爲之哉？<span class="jiaozhusup">〔校：「豈」原作「不」，據輯要本改。王孝魚則「不」字未改，而改「哉」爲「者」。〕</span>故天下雖非無足，誰獨辯辭於此事者也！<span class="yinwen">釋文</span><span class="normal">欲惡</span>烏路反。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>知和曰：「知者之爲，故動以百姓，不違其度，是以足而不爭，无以爲故不求。<span class="jiazhu"><span class="yinwen">疏</span>夫知慧之人，虛懷應物，故能施爲舉動，以百姓心爲心，百姓順之，亦不違其法度也。內心至之，所以不爭，無用無爲，故不求不覺也。</span>不足故求之，爭四處而不自以爲貪；有餘故辭之，棄天下而不自以爲廉。<span class="jiazhu"><span class="yinwen">疏</span>四處，猶四方也。夫凡聖區分，貪廉斯隔，是以爭貪四方，馳騁八極，不自覺其貪婪，棄捨萬乘，辭於九五，而不自覺其廉儉。</span>廉貪之實，非以迫外也，反監之度。<span class="jiazhu"><span class="yinwen">疏</span>監，照也。夫廉貪實性，非過迫於外物也，而反照於內心，各稟度量不同也。</span>勢爲天子而不以貴驕人，富有天下而不以財戲人。計其患，慮其反，以爲害於性，故辭而不受也，非以要名譽也。<span class="jiazhu"><span class="yinwen">疏</span>夫不以高貴爲驕矜，不以錢財爲娱玩者，計其災患，憂慮傷害於真性故也。是以辭大寶而不受，非謂要求名譽者也。<span class="yinwen">釋文</span><span class="normal">要名</span>一遥反。</span>堯舜爲帝而雍，非仁天下也，不以美害生也；善卷許由得帝而不受，非虛辭讓也，不以事害己。此皆就其利，辭其害，而天下稱賢焉，則可以有之，彼非以興名譽也。」<span class="jiazhu"><span class="yinwen">疏</span>雍，和也。夫唐虞之化，宇內和平者，非有情於仁惠，不以美麗害生也；善卷許由被禪而不受，非是矯情於辭讓，不以世事害己也。斯皆就其長生之利，辭其篡弒之害，故天下稱其賢能，則可謂有此避害之心，實無彼興名之意。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>无足曰：「必持其名，苦體絶甘，約養以持生，則亦<span class="jiaozhusup">〔校：闕誤引江南古藏本亦下有猶字。〕</span>久病長阨而不死者也。」<span class="jiazhu"><span class="yinwen">疏</span>必固將欲修進名譽，苦其形體，絶其甘美，窮約攝養，矜持其生者，亦何異乎久病固疾，長阨不死，雖生之日，猶死之年！此無足之辭，以難知和也。<span class="yinwen">釋文</span><span class="normal">長阨</span>音厄，又烏賣反。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>知和曰：「平爲福，有餘爲害者，物莫不然，而財其甚者也。<span class="jiazhu"><span class="yinwen">疏</span>夫平等被其福善，有餘招其禍害者，天理自然也。物皆如是，而財最甚也。</span>今富人，耳營鐘鼓筦<span class="jiaozhusup">〔校：趙諫議本筦作管。〕</span>籥之聲，口嗛於芻豢醪醴之味，以感其意，遺忘其業，可謂亂矣；<span class="jiazhu"><span class="yinwen">疏</span>嗛，稱適也。管籥，簫笛之流也。夫富室之人，恣情淫欲，<span class="jiaozhusup">〔校：「欲」原作「勃」，據輯要本改。〕</span>口爽醪醴，耳聒宮商，取捨滑心，觸類感動。性之昏爽，事業忘焉，無所覺知，豈非亂也！<span class="yinwen">釋文</span><span class="normal">筦</span>音管。本亦作管。<span class="normal">籥</span>音藥。一本筦籥作壎篪。<span class="normal">口嗛</span>苦簟反。◎慶藩案：嗛，快也。說文：嗛，口有所（快與）〔銜也〕。<span class="jiaozhusup">〔校：銜也二字依國策高注改。〕</span>趙策膳啗之嗛於魏，齊桓公夜半不嗛易牙，高注並曰：嗛，快也。<span class="titles">荀子</span><span class="titles">榮辱篇</span>彼臭之而無嗛於鼻，楊倞讀嗛爲慊，云厭也。失之。<span class="normal">醪</span>力刀反。</span>侅溺於馮氣，若負重行而上（也）〔阪〕，<span class="jiaozhusup">〔校：阪字依成疏改。闕誤引張君房本作坂，與阪同。〕</span>可謂苦矣，<span class="jiazhu"><span class="yinwen">疏</span>馮氣，猶憤懣也。夫貪欲既多，勞役困弊，心中侅塞，沈溺憤懣，猶如負重上阪而行。此之委頓，豈非苦困也哉！<span class="yinwen">釋文</span><span class="normal">侅溺</span>徐音礙，五代反，又户該反。飲食至咽爲侅。一云：徧也。◎家世父曰：釋文飲食至咽爲侅，未免强以意通之。說文：奇侅，非常也。揚子方言：非常曰侅事。侅溺，猶言沉溺之深也。<span class="normal">於馮氣</span>馮，音憤，憤滿也。下同。言憤畜不通之氣也。◎王念孫曰：釋文曰，馮氣，馮音憤，憤滿也。言憤畜不通之氣也。案馮氣，盛氣也。昭五年左傳今君奮焉震電馮怒，杜注曰：馮，盛也。楚辭離騷馮不厭乎求索，王注曰：馮，滿也，楚人名滿曰馮。是馮爲盛滿之義，無煩改讀爲憤也。<span class="normal">而上</span>時掌反。</span>貪財而取慰，<span class="jiaozhusup">〔校：張君房本慰作辱。〕</span>貪權而取竭，靜居則溺，體澤則馮，可謂疾矣；<span class="jiazhu"><span class="yinwen">疏</span>貪取財寶以慰其心，誘諂威權以竭情慮，安靜閒居則其體沈溺，體氣悦澤則憤懣斯生，動靜困苦，豈非疾也！<span class="yinwen">釋文</span><span class="normal">取慰</span>慰亦作畏。◎慶藩案：慰當與蔚通。淮南俶真篇五藏無蔚氣，高注曰：蔚，病也。繆稱篇侏儒瞽師，人之困慰者也，高注曰：慰，病也。是蔚慰二字，古訓通用。</span>爲欲富就利，故滿若堵耳而不知避，且馮而不舍，可謂辱矣；<span class="jiazhu"><span class="yinwen">疏</span>堵，牆也。夫欲富就利，情同壑壁，譬彼堵牆，版築滿盈，心中憤懣，貪婪不舍，不知避害，豈非恥辱耶！<span class="yinwen">釋文</span><span class="normal">不舍</span>音捨。下同。</span>財積而无用，服膺而不舍，滿心戚醮，求益而不止，可謂憂矣；<span class="jiazhu"><span class="yinwen">疏</span>戚醮，煩惱也。夫積而不散，馮而不舍，貪求無足，煩惱盈懷，（慤）〔榷〕而論之，豈非憂患！◎慶藩案：服膺而不舍，即上文馮而不舍之義。服膺即憑也。<span class="titles">文選</span>漢高祖功臣頌有馮膺而尚缺。（<span class="titles">文選</span>膺誤作應。李善注誤以爲憑依瑞應，失之。古應與膺同聲通用。康誥應保殷民，周誥膺保民德，詩閟宮篇戎狄是膺，史〔記〕建元以來侯者年表膺作應。孟子滕文公篇戎狄是膺，音義曰：丁本膺作應。）服膺之爲憑膺，猶伏軾之爲憑軾，（<span class="titles">史記</span>酈生傳伏軾下齊七十餘城，<span class="titles">漢書</span>作馮軾。）伏琴〔之〕爲憑琴，（<span class="titles">史記</span>魏世家中期憑琴，索隱曰：春秋後語作伏琴。）茵伏〔之〕爲茵憑也。（<span class="titles">史記</span>酷吏傳未嘗敢均茵伏，<span class="titles">漢書</span>作茵馮。）<span class="normal">戚醮</span>在遥反。李云，顦顇也。又音子妙反。</span>內則疑刦請之賊，外則畏寇盜之害，內周樓疏，外不敢獨行，可謂畏矣。<span class="jiazhu"><span class="yinwen">疏</span>疑，恐也。請，求也。匹夫無罪，懷璧其罪，故在家則恐求財盜賊之災，外行則畏寇盜濫竊之害。是以舍院周回，內起厰樓疏窗，出外來往，怖懼不敢獨行。<span class="jiaozhusup">〔校：「內起厰樓疏窗，出外來往，怖懼不敢獨行」原作「起疏窗樓，敞出內外，來往怖懼，不敢獨行」，據輯要本改。〕</span>如此艱辛，豈非畏哉！<span class="yinwen">釋文</span><span class="normal">疑刦</span>許業反，又曲業反。<span class="normal">內周樓疏</span>李云：重樓內匝，疏軒外通，謂設備守具。</span>此六者，天下之至害也，皆遺忘而不知察，及其患至，求盡性竭財，單以反一日之无故而不可得也。<span class="jiazhu"><span class="yinwen">疏</span>六者，謂亂苦疾辱憂畏也。殫，盡也。天下至害，遺忘不察，及其巨盜忽至，性命惙然，平生貪求，一朝頓盡，所有財寶，當時並罄，欲反一日貧素，其可得之乎！<span class="yinwen">釋文</span><span class="normal">財單</span>音丹。本或作蘄，音祁。◎家世父曰：釋文單本作蘄，音祁，今案釋文非也。單當作（爲）亶。<span class="titles">史記</span>曆書單閼，崔駰注：單閼，一作亶安。單亶字通。<span class="titles">漢書</span>但字多作亶。賈誼傳非亶倒懸而已，揚雄傳亶費精神於此。說文：但，裼也。是但自爲袒而儃爲但。單以反一日之無故，猶言但以反一日之無故。<span class="titles">玉篇</span>：單，一也。一，猶單獨也，與但字義亦近。</span>故觀之名則不見，求之利則不得，繚意絶<span class="jiaozhusup">〔校：「絶」字據續古逸本、世德堂本及成疏補。〕</span>體而爭此，不亦惑乎！」<span class="jiazhu"><span class="yinwen">注</span>此章言知足者常足。<span class="yinwen">疏</span>繚，纏繞也。巨盜既至，身非己有，當爾之際，豈見有名利耶！而流俗之夫，倒置之甚，情纏繞於名利，心決絶於爭求，以此而言，豈非大惑之甚也！<span class="yinwen">釋文</span><span class="normal">繚</span>音了，又魚弔反。理也。</span></p>
</div></body></html>