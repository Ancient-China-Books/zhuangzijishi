<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>山木第二十</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="山木第二十">山木第二十</span></span></h1>
<p><span class="jiazhu"><span class="yinwen">釋文</span>舉事以名篇。</span></p>
<hr/>
<p class="em2 strong">莊子行於山中，見大木，枝葉盛茂，伐木者止其旁而不取也。問其故，曰：「无所可用。」莊子曰：「此木以不材得終其天年。」<span class="jiazhu"><span class="yinwen">疏</span>既同曲轅之樹，又類商丘之木，不材無用，故終其天年也。　　<span class="yinwen">釋文</span>　<span class="normal">山中</span>　釋名云：山，産也，産生物也。說文云：山，宣也，謂能宣散氣生萬物也。　<span class="normal">大木</span>　釋名云：木，冒也，冒地而生也。字林云：木，眾樹之總名。白虎通云：木，踊也。</span></p>
<p class="em2 strong">夫子出於山，舍於故人之家。<span class="jiazhu"><span class="yinwen">疏</span>舍，息也。　　<span class="yinwen">釋文</span>　<span class="normal">夫出</span>　如字。夫者，夫子，謂莊子也。本或即作夫子。◎盧文弨曰：今本作夫子出。</span>故人喜，命豎子殺雁而烹之。<span class="jiazhu"><span class="yinwen">疏</span>門人呼莊子爲夫子也。豎子，童僕也。　　<span class="yinwen">釋文</span>　<span class="normal">豎</span>　市主反，　<span class="normal">烹之</span>　普彭反，煮也。◎王念孫曰：愚案此亨讀爲享。享之，謂享莊子。故人喜莊子之來，故殺雁而享之。享與饗通。吕氏春秋必己篇作令豎子爲殺雁饗之，是其證也。古書享字作亨，烹字亦作亨，故釋文誤讀爲烹，而今本遂改亨爲烹矣。（原文作亨，故釋文音普彭反。若作烹，則無須音釋。）◎慶藩案：雁，鵞也。說文：（鵞）〔䳘，鴚䳘〕<span class="jiaozhusup">【校：䳘，鴚䳘也。依說文原本改。】</span>也。（鴈，䳘也。）<span class="titles">爾雅</span>舒鴈䳘，注：今江東呼鴚。方言：鴈，自關而東謂之鴚䳘，南楚之外謂之䳘。<span class="titles">廣雅</span>：鴚䳘，鴈也。即此所謂雁。</span>豎子請曰：「其一能鳴，其一不能鳴，請奚殺？」主人曰：「殺不能鳴者。」</p>
<p class="em2 strong">明日，弟子問於莊子曰：「昨日山中之木，以不材得終其天年；今主人之雁，以不材死；先生將何處？」</p>
<p class="em2 strong">莊子笑曰：「周將處乎材與不材之間。材與不材之間<span class="jiaozhusup">【校：趙諫議本此句不重。】</span>，似之而非也，故未免乎累。<span class="jiazhu"><span class="yinwen">注</span>設將處此耳，以此未免於累，竟不處。　　<span class="yinwen">疏</span>言材者有爲也，不材者無爲也。之間，中道也。雖復離彼二偏，處茲中一，既未遣中，亦猶人不能理於人，雁不能同於雁，故似道而非真道，猶有斯患累也。</span>若夫乘道德而浮遊則不然。<span class="jiazhu"><span class="yinwen">疏</span>夫乘玄道至德而浮遊於世者，則不如此也。既遣二偏，又忘中一，則能虛通而浮遊於代爾。</span>无譽无訾，一龍一蛇，<span class="jiazhu"><span class="yinwen">疏</span>訾，毁也。龍，出也。蛇，處也。言道無材與不材，故毁譽之稱都失也。　　<span class="yinwen">釋文</span>　<span class="normal">無譽</span>　音餘。　<span class="normal">無訾</span>　音紫，毁也。（餘）〔徐〕<span class="jiaozhusup">【校：徐字依世德堂本改。】</span>音疵。</span>與時俱化，<span class="jiazhu"><span class="yinwen">疏</span>此遣中也。既遣二偏，又忘中一，遣之又遣，玄之又玄。</span>而无肯專爲；<span class="jiazhu"><span class="yinwen">疏</span>言既妙遣中一，遠超四句，豈復諂情毁譽，惑意龍蛇！故當世浮沈，與時俱化，何肯偏滯而專爲一物也！</span>一上一下，以和爲量，<span class="jiazhu"><span class="yinwen">疏</span>言至人能隨時上下，以和同爲度量。　　<span class="yinwen">釋文</span>　<span class="normal">一上</span>　如字，又時掌反，　<span class="normal">爲量</span>　音亮。◎俞樾曰：此本作一下一上，以和爲量，上與量爲韻；今作一上一下，失其韻矣。古書往往倒文以協韻，後人不知而誤改者甚多。秋水篇無東無西，始於玄冥，反於大通，亦後人所改，莊子原文本作無西無東，與通爲韻也。</span>浮遊乎萬物之祖；<span class="jiazhu"><span class="yinwen">疏</span>以大和而等量，遊造物之祖宗。</span>物物而不物於物，則胡可得而累邪！<span class="jiazhu"><span class="yinwen">疏</span>物不相物，則無憂患。</span>此神農黃帝之法則也。<span class="jiazhu"><span class="yinwen">注</span>故莊子亦處焉。　　<span class="yinwen">疏</span>郭注云，故莊子亦處焉。</span>若夫萬物之情，人倫之傳，則不然。<span class="jiazhu"><span class="yinwen">疏</span>倫，理也。共俗物傳習，則不如前也。　　<span class="yinwen">釋文</span>　<span class="normal">人倫之傳</span>　直專反。司馬云：事類可傳行也。</span>合則離，成則毁；廉則挫，尊則議，<span class="jiazhu"><span class="yinwen">疏</span>合則離之，成者必毁，清廉則被剉傷，尊貴者又遭議疑。世情險陂，何可必固！又：廉則傷物，物不堪化，則反挫也。自尊（財）〔賤〕物，物不堪辱，反有議疑也。　　<span class="yinwen">釋文</span>　<span class="normal">則剉</span>　子卧反。本亦作挫，同。◎盧文弨曰：今本作挫。◎慶藩案：挫當爲剉，今本作挫，後人誤改也。說文：剉，折傷也。吕覽必已篇高注：剉，缺傷也。淮南修務篇頓兵挫銳，高注：剉，折辱。（亦後人所改。）剉非挫辱之義。此作挫，非。◎俞樾曰：議當讀爲俄。詩賓之初筵篇側弁之俄，鄭箋云：俄，傾貌。尊則俄，謂崇高必傾側也。古書俄字，或以義爲之，說見王氏經義述聞尚書立政篇。亦或以議爲之，管子法禁篇法制不議，則民不相私。議亦俄也，謂法制不傾邪也。又或以儀爲之，<span class="titles">荀子</span><span class="titles">成相篇</span>君法儀，禁不爲。儀亦俄也，謂君法傾邪，則當禁使不爲也。</span>有爲則虧，賢則謀，<span class="jiazhu"><span class="yinwen">疏</span>虧，損也，有爲則損也。賢以志高，爲人所謀。</span>不肖則欺，胡可得而必乎哉！<span class="jiazhu"><span class="yinwen">疏</span>言已上賢與不肖等事何必爲也！必則偏執名中，所以有成虧也。◎家世父曰：乘道德而浮遊，出世者也；萬物之情，人倫之傳，則方以身入世。合則離，成則毁，（巧）〔交〕相待也；廉則挫，尊則議，有爲則虧，互相因也；賢則謀，不肖則欺，各相炫也。不可必者，莫知禍福生死之所自來也。廉則挫，嶢嶢者易缺；尊則議，位極者高危；有爲則虧，非俊疑傑，固庸態也。舊注失之。</span>悲夫！弟子志之，<span class="jiazhu"><span class="yinwen">疏</span>悲夫，歎聲也。志，記也。</span>其唯道德之鄉乎！」<span class="jiazhu"><span class="yinwen">注</span>不可必，故待之不可以一方也，唯與時俱化者，爲能涉變而常通耳。　　<span class="yinwen">疏</span>言能用中平之理，其爲道德之鄉也。　　<span class="yinwen">釋文</span>　<span class="normal">之鄉</span>　如字，一音許亮反。</span></p>
<p class="em2 strong">市南宜僚見魯侯，<span class="jiazhu"><span class="yinwen">疏</span>姓熊，名宜僚，隱於市南也。　　<span class="yinwen">釋文</span>　<span class="normal">市南宜僚</span>　了蕭反，徐力遥反。司馬云：熊宜僚也，居市南，因爲號也。李云：姓熊，名宜僚。案左傳云市南有熊宜僚，楚人也。◎俞樾曰：高注淮南主術篇云：宜遼，姓也，名熊。疑名姓字互誤。</span>魯侯有憂色。市南子曰：「君有憂色，何也？」</p>
<p class="em2 strong">魯侯曰：「吾學先王之道，脩先君之業；吾敬鬼尊賢，<span class="jiazhu"><span class="yinwen">疏</span>先王，謂王季文王；先君，謂周公伯禽也。</span>親而行之，无須臾離居；<span class="jiazhu"><span class="yinwen">疏</span>離，散也。居，安居也。　　<span class="yinwen">釋文</span>　<span class="normal">無須臾離</span>　力智反。絶句。崔本無離字。　<span class="normal">居然</span>　崔讀以居字連上句<span class="jiaozhusup">【校：原誤移下節，今改正。】</span>。◎俞樾曰：崔譔本無離字，而以居字連上句讀，當從之。吕覽慎人篇胼胝不居，高誘訓居爲止。無須臾居者，無須臾止也，正與上句行字相對成義。學者不達居字之旨，而習於中庸不可須臾離之文，遂妄加離字，而居字屬下讀，失之矣。下文居得行而不名處，亦以居與行對言。郭注曰居然自得此行，非是。</span>然不免於患，吾是以憂。」</p>
<p class="em2 strong">市南子曰：「君之除患之術淺矣！<span class="jiazhu"><span class="yinwen">注</span>有其身而矜其國，故雖憂懷萬端，尊賢尚行，而患慮愈深矣。　　<span class="yinwen">疏</span>言敬鬼尊賢之法，其（法）〔患〕未除也。　　<span class="yinwen">釋文</span>　<span class="normal">尚行</span>　下孟反。</span>夫豐狐文豹，<span class="jiazhu"><span class="yinwen">疏</span>豐，大也。以文章豐美，毛衣悦澤，故爲人利也。　　<span class="yinwen">釋文</span>　<span class="normal">豐狐</span>　司馬云：豐，大也。</span>棲於山林，伏於巖穴，靜也；夜行晝居，戒也；雖飢渴隱約，猶旦<span class="jiaozhusup">【校：世德堂本作且。】</span>胥疏<span class="jiaozhusup">【校：唐寫本疏下有草字。】</span>於江湖之上而求食焉，<span class="jiazhu"><span class="yinwen">疏</span>戒，慎也。隱約，猶斟酌也。旦，明也。胥，皆也。言雖飢渴，猶斟酌明旦無人之時，相命於江湖之上，扶疏草木而求食也。　　<span class="yinwen">釋文</span>　<span class="normal">胥疏</span>　如字。司馬云：胥，須也。疏，菜也。李云：胥，相也，謂相望疏草也。◎家世父曰：釋文引司馬云，胥，須也，疏，菜也，李云，胥，相也，謂相望疏草也。今案江湖之上，舟車之所輳也，廛閈之所都也。豐狐文豹，未嘗求食江湖之上，故曰定。胥疏，疏也，言足跡之所未經也。舊注似皆失之。◎慶藩案：胥疏二字，古通用，胥即疏也。宣十四年左傳車及於蒲胥之市，吕氏春秋行論篇作蒲疏；<span class="titles">史記</span>蘇秦傳東有淮、穎、煮棗、無胥，魏策作無疏。是其證。</span>定也；然且不免於罔羅機辟之患。是何罪之有哉？其皮爲之災也。<span class="jiazhu"><span class="yinwen">疏</span>機辟，罝罘也。言斟酌定計如此，猶不免罝罘之患者，更無餘罪，直是皮色之患也。　　<span class="yinwen">釋文</span>　<span class="normal">機辟</span>　婢亦反。</span>今魯國獨非君之皮邪？吾願君刳形去皮，洒心去欲，而遊於无人之野。<span class="jiazhu"><span class="yinwen">注</span>欲令無其身，忘其國，而任其自化也。　　<span class="yinwen">疏</span>刳形，忘身也。去皮，忘國也。洒心，忘智也。去欲，息貪也。無人之野，謂道德之鄉也。郭注云，欲令無其身，忘其國，而任其自化。　　<span class="yinwen">釋文</span>　<span class="normal">刳形</span>　音枯。<span class="titles">廣雅</span>云：屠也。　<span class="normal">去皮</span>　起吕反。下去欲去君同。　<span class="normal">洒心</span>　先典反。本亦作洗，音同。　<span class="normal">去欲</span>　如字。徐音慾。　<span class="normal">欲令</span>　力呈反。章末同。</span>南越有邑焉，名爲建德之國。<span class="jiazhu"><span class="yinwen">注</span>寄之南越，取其去魯之遠也。　　<span class="yinwen">疏</span>言去魯既遥，名建立無爲之道德也。</span>其民愚而朴，少私而寡欲；知作而不知藏，<span class="jiazhu"><span class="yinwen">疏</span>作，謂耕作也。藏，謂藏貯也。君既懷道，民亦還淳。</span>與而不求其報；不知義之所適，不知禮之所將；<span class="jiazhu"><span class="yinwen">疏</span>義，宜也。將，行也。</span>猖狂妄行，<span class="jiazhu"><span class="yinwen">疏</span>猖狂，無心也。妄行，混跡也。</span>乃蹈乎大方；<span class="jiazhu"><span class="yinwen">注</span>各恣其本步，而人人自蹈其方，則萬方得矣，不亦大乎！　　<span class="yinwen">疏</span>〔方〕，道（方）也。猖狂恣任，混跡妄行，乃能蹈大方之道。</span>其生可樂，其死可葬。<span class="jiazhu"><span class="yinwen">注</span>言可終始處之。　　<span class="yinwen">疏</span>郭注云，言可以終始處之也。　　<span class="yinwen">釋文</span>　<span class="normal">可樂</span>　音洛。</span>吾願君去國捐俗，與道相輔而行。」<span class="jiazhu"><span class="yinwen">注</span>所謂去國捐俗，謂蕩除其胷中也。　　<span class="yinwen">疏</span>捐，棄也。言棄俗，與無爲至道相輔導而行也。</span></p>
<p class="em2 strong">君曰：「彼其道遠而險，又有江山，我无舟車，柰何？」<span class="jiazhu"><span class="yinwen">注</span>真謂欲使之南越。　　<span class="yinwen">疏</span>迷悟性殊，故致魯越之隔也。</span></p>
<p class="em2 strong">市南子曰：「君无形倨，<span class="jiazhu"><span class="yinwen">注</span>形倨，躓礙之謂。　　<span class="yinwen">疏</span>勿恃高尊，形容倨傲。　　<span class="yinwen">釋文</span>　<span class="normal">無形倨</span>　音據。司馬云：無倨傲其形。　<span class="normal">躓</span>　之實反，又知吏反。　<span class="normal">礙</span>　五代反。</span>无留居，<span class="jiazhu"><span class="yinwen">注</span>留居，滯守之謂。　　<span class="yinwen">疏</span>隨物任運，無滯榮觀。　　<span class="yinwen">釋文</span>　<span class="normal">無留居</span>　司馬云：無留安其居。</span>以爲君車。」<span class="jiazhu"><span class="yinwen">注</span>形與物夷，心與物化，斯寄物以自載也。</span></p>
<p class="em2 strong">君曰：「彼其道幽遠而无人，吾誰與爲鄰？吾无糧，我无食，安得而至焉？」<span class="jiazhu"><span class="yinwen">疏</span>未體獨化，不能忘物也。　　<span class="yinwen">釋文</span>　<span class="normal">我無食</span>　一本我作餓。</span></p>
<p class="em2 strong">市南子曰：「少君之費，寡君之欲，雖无糧而乃足。<span class="jiazhu"><span class="yinwen">注</span>所謂知足則無所不足也。　　<span class="yinwen">疏</span>言道不資物成，而但恬淡耳。</span>君其涉於江而浮於海，<span class="jiazhu"><span class="yinwen">疏</span>江，謂智也；海，謂道也。涉上善之江，遊大道之海。</span>望之而不見其崖，愈往而不知其所窮。<span class="jiazhu"><span class="yinwen">注</span>絶情欲之遠也。　　<span class="yinwen">疏</span>寧知窮極哉！</span>送君者皆自崖而反，<span class="jiazhu"><span class="yinwen">注</span>君欲絶，則民各反守其分。　　<span class="yinwen">疏</span>送君行邁，至於道德之鄉，民反真自守素分。崖，分也。</span>君自此遠矣！<span class="jiazhu"><span class="yinwen">注</span>超然獨立於萬物之上也。　　<span class="yinwen">疏</span>自，從也。君從此清<span class="jiaozhusup">【校：「清」原作「情」，據道藏成疏本、輯要本改。】</span>高，道德玄遠也。</span>故有人者累，<span class="jiazhu"><span class="yinwen">注</span>有人者，有之以爲己私也。　　<span class="yinwen">疏</span>君臨魯邦，富贍人物，爲我己有，深成病累也。</span>見有於人者憂。<span class="jiazhu"><span class="yinwen">注</span>見有於人者，爲人所役用也。　　<span class="yinwen">疏</span>言未能忘魯，見有於人，是以敬鬼尊賢，矜人恤眾，爲民驅役，寧非憂患！</span>故堯非有人，非見有於人也。<span class="jiazhu"><span class="yinwen">注</span>雖有天下，皆寄之百官，委之萬物而不與焉，斯非有人也；因民任物而不役己，斯非見有於人也。　　<span class="yinwen">疏</span>郭注云，雖有天下，皆寄之百官，委之萬物而不與焉，斯非有人也；因民任物而不役己，斯非見有於人也。　　<span class="yinwen">釋文</span>　<span class="normal">不與</span>　音預。</span>吾願去君之累，除君之憂，而獨與道遊於大莫之國。<span class="jiazhu"><span class="yinwen">注</span>欲令蕩然無有國之懷。　　<span class="yinwen">疏</span>大莫，猶大無也，言天下無能雜之。　　<span class="yinwen">釋文</span>　<span class="normal">大莫</span>　莫，無也。</span>方舟而濟於河，<span class="jiazhu"><span class="yinwen">疏</span>兩舟相並曰方舟。　　<span class="yinwen">釋文</span>　<span class="normal">方舟</span>　司馬云：方，並也。</span>有虛船來觸舟，雖有惼<span class="jiaozhusup">【校：趙諫議本惼作褊。】</span>心之人不怒；<span class="jiazhu"><span class="yinwen">疏</span>褊，狹急也。不怒者，緣舟虛故也。　　<span class="yinwen">釋文</span>　<span class="normal">惼心</span>　必善反。<span class="titles">爾雅</span>云：急也。</span>有一人在其上，則呼張歙之；一呼而不聞，再呼而不聞，於是三呼邪，則必以惡聲隨之。<span class="jiazhu"><span class="yinwen">疏</span>惡聲，罵辱也。　　<span class="yinwen">釋文</span>　<span class="normal">則呼</span>　火故反。下同。　<span class="normal">張歙</span>　許及反，徐許輒反，郭疏獵反。張，開也。歙，歛也。</span>向也不怒而今也怒，向也虛而今也實。人能虛己以遊世，其孰能害之！」<span class="jiazhu"><span class="yinwen">注</span>世雖變，其於虛己以免害，一也。　　<span class="yinwen">疏</span>虛己，無心也。</span></p>
<p class="em2 strong">北宮奢<span class="jiazhu"><span class="yinwen">疏</span>姓北宮，名奢。居北宮，因以爲姓。衞之大夫也。　　<span class="yinwen">釋文</span>　<span class="normal">北宮奢</span>　李云：衞大夫，居北宮，因以爲號。奢，其名也。</span>爲衞靈公賦斂以爲鐘，爲壇乎郭門之外，<span class="jiazhu"><span class="yinwen">疏</span>鐘，樂器名也。言爲鐘先須設祭，所以爲壇也。　　<span class="yinwen">釋文</span>　<span class="normal">爲衞</span>　于僞反。　<span class="normal">賦斂</span>　力豔反。　<span class="normal">爲壇</span>　但丹反。李云：祭也；禱之，故爲壇也。</span>三月而成上下之縣。<span class="jiazhu"><span class="yinwen">疏</span>上下調，八音備，故曰縣。　　<span class="yinwen">釋文</span>　<span class="normal">上下之縣</span>　音玄。司馬云：八音備爲縣而聲高下。</span></p>
<p class="em2 strong">王子慶忌見而問焉，曰：「子何術之設？」<span class="jiazhu"><span class="yinwen">疏</span>慶忌，周王之子，周之大夫。言見鐘壇極妙，怪而問焉。　　<span class="yinwen">釋文</span>　<span class="normal">王子慶忌</span>　李云：王族也。慶忌，周大夫也。怪其簡速，故問之。◎俞樾曰：<span class="titles">論語</span>皇疏，王孫賈，周靈王之孫，名賈，是時仕衞爲大夫。然則此王子慶忌，疑亦周之王子而仕衞者。齊亦有王子成父，見文十一年左傳。</span></p>
<p class="em2 strong">奢曰：「一之閒，无敢設也。<span class="jiazhu"><span class="yinwen">注</span>泊然抱一耳，非敢假設以益事也。　　<span class="yinwen">疏</span>郭注云：泊然抱一耳，非敢假設以益事也。　　<span class="yinwen">釋文</span>　<span class="normal">泊然</span>　步各反。</span>奢聞之，『既彫既琢，復歸於朴。<span class="jiazhu"><span class="yinwen">注</span>還用其本性也。　　<span class="yinwen">疏</span>郭注云，還用本性。</span>』侗乎其无識，<span class="jiazhu"><span class="yinwen">注</span>任其純朴而已。　　<span class="yinwen">疏</span>侗乎，無情之貌。任其淳朴而已。　　<span class="yinwen">釋文</span>　<span class="normal">侗乎</span>　吐功敕動二反，無知貌。字林云：大貌。一音慟。</span>儻乎其怠疑；<span class="jiazhu"><span class="yinwen">注</span>無所趣也。　　<span class="yinwen">疏</span>儻，無慮也。怠，退也。言狐疑思慮之事，並已去矣。　　<span class="yinwen">釋文</span>　<span class="normal">儻</span>　敕蕩反。</span>萃乎芒乎，其送往而迎來；<span class="jiazhu"><span class="yinwen">注</span>無所忻說。　　<span class="yinwen">疏</span>萃，聚也。言物之萃聚，芒然不知，物之去來，亦不迎送，此下各任物也。又：芒昧恍忽，心無的當，隨其迎送，任物往來。　　<span class="yinwen">釋文</span>　<span class="normal">萃乎</span>　在醉反。　<span class="normal">芒乎</span>　莫郎反。　<span class="normal">忻說</span>　音悦。</span>來者勿禁，往者勿止；<span class="jiazhu"><span class="yinwen">注</span>任彼也。　　<span class="yinwen">疏</span>百姓懷來者未防禁，而去者亦無情留止也。</span>從其强梁，<span class="jiazhu"><span class="yinwen">注</span>順乎（梁）〔眾〕<span class="jiaozhusup">【校：眾字依世德堂本改。】</span>也。　　<span class="yinwen">釋文</span>　<span class="normal">强梁</span>　多力也。</span>隨其曲（傳）〔傅〕<span class="jiaozhusup">【校：傅字依釋文及世德堂本改。】</span>，<span class="jiazhu"><span class="yinwen">注</span>無所係也。　　<span class="yinwen">疏</span>傳，張戀反。<span class="jiaozhusup">【校：「傳張戀反」四字，疑誤摻入成疏，成疏幾乎不注音，劉文典《莊子補正》亦無。】</span>剛强難賦者，從而任之；人情曲傳者，隨而順之。　　<span class="yinwen">釋文</span>　<span class="normal">曲傅</span>　音附。司馬云：謂曲附己者隨之也。本或作傳，張戀反。</span>因其自窮，<span class="jiazhu"><span class="yinwen">注</span>用其不得不爾。　　<span class="yinwen">疏</span>因任百姓，各窮於其所情<span class="jiaozhusup">【校：情字疑當作窮。】</span>也。◎家世父曰：賦斂以爲鐘，猶左傳昭公二十九年遂賦晉國一鼓鐵以鑄刑鼎，名爲賦斂而聽民之自致，故曰因其自窮。說文：窮，極也。言殫竭所有以輸納之也。惟不敢設術以求，而純任自然，民亦以自然應之。今之賦斂，任術多矣，而固無如民巧遯於術何也！故曰，既彫既琢，復歸於朴。</span>故朝夕賦斂而毫<span class="jiaozhusup">【校：趙諫議本毫作豪。】</span>毛不挫，<span class="jiazhu"><span class="yinwen">注</span>當故無損。　　<span class="yinwen">疏</span>雖設賦斂，而未嘗抑度，各率其性，是故略無挫損者也。　　<span class="yinwen">釋文</span>　<span class="normal">不挫</span>　子卧反。</span>而況有大塗者乎！」<span class="jiazhu"><span class="yinwen">注</span>泰然無執，用天下之自爲，斯大通之塗也，故曰經之營之，不日成之。　　<span class="yinwen">疏</span>塗，道也。直致任物，己無挫損，況資大道，神化無爲，三月而成，何怪之有！</span></p>
<p class="em2 strong">孔子圍於陳蔡之間，七日不火食。<span class="jiazhu"><span class="yinwen">疏</span>楚昭王召孔子，孔子自魯聘楚，塗經陳蔡二國之間。尼父徒眾既多，陳蔡之人謂孔子是陽虎，所以起兵圍之。門人飢餒，七日不起火食，窘迫困苦也。</span></p>
<p class="em2 strong">大公任往弔之曰：「子幾死乎？」曰：「然。」</p>
<p class="em2 strong">「子惡死乎？」曰：「然<span class="jiaozhusup">【校：趙諫議本無子惡死乎曰然六字。】</span>。」<span class="jiazhu"><span class="yinwen">注</span>自同於好惡耳，聖人無好惡也。　　<span class="yinwen">疏</span>太公，老者稱也。任，名也。幾，近也。然，猶如是也。尼父既遭圍繞，太公弔而問之曰：「子近死乎？」答云：「如是。」曰：「子嫌惡乎？」答云：「如是也。」　　<span class="yinwen">釋文</span>　<span class="normal">大</span>　音泰。　<span class="normal">公任</span>　如字。李云：大公，大夫稱。任，其名。◎俞樾曰：廣韻一東公字注：世本有大公𩓕叔。然則大公迺複姓，非大夫之稱。　<span class="normal">子幾</span>　音祈，又音機。　<span class="normal">子惡</span>　烏路反。注及下同。　<span class="normal">於好</span>　呼報反。章內同。</span></p>
<p class="em2 strong">任曰：「予嘗言不死之道。東海有鳥焉，其<span class="jiaozhusup">【校：世德堂本無其字。】</span>名曰意怠。其爲鳥也，翂翂翐翐，而似无能；引援而飛，迫脅而棲；<span class="jiazhu"><span class="yinwen">注</span>既弘大舒緩，又心無常係。　　<span class="yinwen">疏</span>試言長生之道，舉海鳥而譬之，翂翂翐翐，是舒遲不能高飛之貌也。飛必援引徒侣，不敢先起；棲必戢其脅翼，迫引於羣。　　<span class="yinwen">釋文</span>　<span class="normal">翂翂</span>　音紛。字或作𣸜。　<span class="normal">翐翐</span>　音秩，徐音族。字或作𣺐。司馬云：翂翂翐翐，舒遲貌。一云：飛不高貌。李云：羽翼聲。　<span class="normal">迫脅而棲</span>　李云：不敢獨棲，迫脅在眾鳥中，纔足容身而宿，辟害之至也。</span>進不敢爲前，退不敢爲後；<span class="jiazhu"><span class="yinwen">注</span>常從容處中。　　<span class="yinwen">釋文</span>　<span class="normal">從容</span>　七容反。</span>食不敢先嘗，必取其緒。<span class="jiazhu"><span class="yinwen">注</span>其於隨物而已。　　<span class="yinwen">疏</span>夫進退處中，遠害之至，飲啄隨行，必依次敍。　　<span class="yinwen">釋文</span>　<span class="normal">其緒</span>　緒，次緒也。◎王念孫曰：釋文曰：緒，次緒也。案陸說非也。緒者，餘也，言食不敢先嘗，而但取其餘也。讓王篇其緒餘以爲國家，司馬彪曰：緒者，殘也，謂殘餘也。楚詞九章欸秋冬之緒風，王注曰：緒，餘也。管子弟子職篇奉椀以爲緒，尹知章曰：緒，然燭燼也。燼亦餘也。（見方言、<span class="titles">廣雅</span>。）</span>是故其行列不斥，<span class="jiazhu"><span class="yinwen">注</span>與羣俱也。　　<span class="yinwen">釋文</span>　<span class="normal">行列</span>　户剛反。下亂行同。　<span class="normal">不斥</span>　音尺。</span>而外人卒不得害，是以免於患。<span class="jiazhu"><span class="yinwen">注</span>患害生於役知以奔競。　　<span class="yinwen">疏</span>爲其謙柔，不與物競，故眾鳥行列，不獨斥棄也，而外人造次不得害之，是以免於人間之禍患。　　<span class="yinwen">釋文</span>　<span class="normal">卒不</span>　子恤反，終也。又七忽反。</span>直木先伐，甘井先竭。<span class="jiazhu"><span class="yinwen">注</span>才之害也。　　<span class="yinwen">疏</span>直木有材，先遭斫伐；甘井來飲，其流先竭。人衒才智，其義亦然。</span>子其意者飾知以驚愚，脩身以明汙，昭昭乎如揭日月而行，故不免也。<span class="jiazhu"><span class="yinwen">注</span>夫察焉小異，則與眾爲迕矣；混然大同，則無獨異於世矣。故夫昭昭者，乃冥冥之跡也。將寄言以遺跡，故因陳蔡以託（患）〔意〕<span class="jiaozhusup">【校：意字依明中立四子本改。】</span>。　　<span class="yinwen">疏</span>謂仲尼意在裝飾才智，驚異愚俗；修瑩身心，顯他汙染；昭昭明察，炫燿己能；猶如揭日月而行，故不免於禍患也。　　<span class="yinwen">釋文</span>　<span class="normal">飾知</span>　音智。　<span class="normal">明汙</span>　音烏。　<span class="normal">揭</span>　其列其謁二反。◎慶藩案：<span class="titles">文選</span>沈休文齊安陸昭王碑注引司馬云：揭，擔也。釋文闕。　<span class="normal">爲迕</span>　五故反。</span>昔吾聞之大成之人曰：『自伐者无功，功成者墮，名成者虧。<span class="jiazhu"><span class="yinwen">注</span>恃功名以爲已成者，未之嘗全。　　<span class="yinwen">疏</span>大成之人，即老子也。言聖德弘博，生成庶品，故謂之大成。伐，取也。墮，敗也。夫自取其能者無功績，而功成不退者必墮敗，名聲彰顯者不韜光必毁辱。　　<span class="yinwen">釋文</span>　<span class="normal">者墮</span>　許規反。</span>』孰能去功與名而還與眾人！<span class="jiazhu"><span class="yinwen">注</span>功自眾成，故還之。　　<span class="yinwen">疏</span>夫能立大功，建鴻名，而功成弗居，推功於物者，誰能如是？其唯聖人乎！　　<span class="yinwen">釋文</span>　<span class="normal">去功</span>　起吕反。</span>道流而不明，<span class="jiazhu"><span class="yinwen">注</span>昧然而自行耳。　　<span class="yinwen">疏</span>道德流行，徧滿天下，而韜光匿耀，故云不明。</span>居得行而不名處；<span class="jiazhu"><span class="yinwen">注</span>彼皆居然自得此行耳，非由名而後處之。　　<span class="yinwen">疏</span>身有道德，盛行於世，而藏名晦跡，故不處其名。　　<span class="yinwen">釋文</span>　<span class="normal">居得行</span>　如字，又下孟反。注同。◎家世父曰：得，猶德也。集韻：德，行之得也。言其道周流乎天下，而不顯然以居之，其德之行，亦不藉之爲名而以自處。郭象居然自得此行，非由名而後處之，以居得行斷句，恐誤。</span>純純常常，乃比於狂；<span class="jiazhu"><span class="yinwen">注</span>無心而動故也。　　<span class="yinwen">疏</span>純純者朴<span class="jiaozhusup">【校：「朴」原作「材」，輯要本作「樸」，通。】</span>素，常常者混物，既不矜飾，更類於狂人也。</span>削跡捐勢，不爲功名；<span class="jiazhu"><span class="yinwen">注</span>功自彼成，故勢不在我，而名跡皆去。　　<span class="yinwen">疏</span>削除聖跡，捐棄權勢，豈存情於功績，以留意於名譽！</span>是故无責於人，人亦无責焉。<span class="jiazhu"><span class="yinwen">注</span>恣情任彼，故彼各自當其責也。　　<span class="yinwen">疏</span>爲是義故無名譽，我既不譴於人，故人亦無責於我。</span>至人不聞，子何喜哉？」<span class="jiazhu"><span class="yinwen">注</span>寂泊無懷，乃至人也。　　<span class="yinwen">疏</span>夫至德之人，不顯於世，子既聖哲，何爲喜好聲名者邪？　　<span class="yinwen">釋文</span>　<span class="normal">泊</span>　步各反。</span></p>
<p class="em2 strong">孔子曰：「善哉！」辭其交遊，去其弟子，逃於大澤；衣裘褐，食杼栗；<span class="jiazhu"><span class="yinwen">注</span>取於棄人間之好也。　　<span class="yinwen">疏</span>孔子既承敎戒，善其所言，於是辭退交游，捨去弟子，離析徒眾，獨逃山澤之中，捐<span class="jiaozhusup">【校：「捐」原作「損」，據道藏成疏本、輯要本改。】</span>縫掖而服絺裘，棄甘肥而食杼栗。　　<span class="yinwen">釋文</span>　<span class="normal">衣裘</span>　於既反。　<span class="normal">褐</span>　户割反。　<span class="normal">杼</span>　食汝反，又音序。</span>入獸不亂羣，入鳥不亂行。<span class="jiazhu"><span class="yinwen">注</span>若草木之無心，故爲鳥獸所不畏。</span>鳥獸不惡，而況人乎！<span class="jiazhu"><span class="yinwen">注</span>葢寄言以極推至誠之信，任乎物而無受害之地也。　　<span class="yinwen">疏</span>同死灰之寂泊，類草木之無情，羣鳥獸而不驚，況人倫而有惡邪！</span></p>
<p class="em2 strong">孔子問子桑雽<span class="jiaozhusup">【校：趙諫議本雽作雩，世德堂本作虖。】</span>曰：「吾再逐於魯，伐樹於宋，削跡於衞，窮於商周，圍於陳蔡之間。吾犯此數患，親交益疏，徒友益散，何與？」<span class="jiazhu"><span class="yinwen">疏</span>姓桑，名雽，隱者也。孔子爲魯司寇，齊人聞之，遂選女樂文馬而遺魯君，間構魯君，因而被逐。宋是殷後。孔子在宋及周，遂不被用，故偁窮也。遇此憂患，親戚交情，益甚疏遠，門徒朋友，益甚離散，何爲如此邪？　　<span class="yinwen">釋文</span>　<span class="normal">子桑雽</span>　音户。本又作𩁹，音于。李云：桑，姓；𩁹，其名；隱人也。或云：姓桑雽，名隱。◎俞樾曰：疑即大宗師之子桑户。雽音户，則固與子桑户同矣。其或作𩁹，即雩字。說文，雩，或作𦏻。愚以爲古今人表之采桑羽，即子桑户，說在大宗師篇。羽或𦏻之壞字乎。　<span class="normal">伐樹於衞</span>　一本作伐樹於宋，削跡於衞。◎盧文弨曰：今本衞作宋，陸氏（與）〔謂〕下句宋衞當互易。　<span class="normal">此數</span>　所主反。　<span class="normal">何與</span>　音餘。下放此。</span></p>
<p class="em2 strong">子桑雽曰：「子獨不聞假人之亡與？林回棄千金之璧，負赤子而趨。或曰：『爲其布與？赤子之布寡矣；<span class="jiazhu"><span class="yinwen">注</span>布，謂財帛也。　　<span class="yinwen">釋文</span>　<span class="normal">假</span>　古雅反。李云：國名。◎慶藩案：<span class="titles">文選</span>王仲寶褚淵碑文注引司馬云：假，國名也。釋文闕。　<span class="normal">林回</span>　司馬云：殷之逃民之姓名。◎慶藩案：<span class="titles">文選</span>劉孝標廣絶交論注引司馬云：林回，人姓名也。與釋文小異。◎俞樾曰：上文假人之亡，李注：假，國名。然則林回當是假之逃民。葢假亡而其民逃，故林回負赤子而趨也。殷乃假字之誤。　<span class="normal">爲其</span>　如字。下同。又皆于僞反。　<span class="normal">布與</span>　布，謂貨財也。</span>爲其累與？赤子之累多矣；棄千金之璧，負赤子而趨，何也？<span class="jiazhu"><span class="yinwen">疏</span>假，國名，晉下邑也。姓林，名回，假之賢人也。布，財貨也。假遭晉滅，百姓逃亡，林回棄擲寶璧，負子而走。或人問之，謂爲財布，然亦以爲財則少財，以爲累（重）則多累。輕少負多，不知何也？</span>』林回曰：『彼以利合，此以天屬也。』夫以利合者，迫窮禍患害相棄也；以天屬者，迫窮禍患害相收也。夫相收之與相棄亦遠矣。<span class="jiazhu"><span class="yinwen">疏</span>寶璧，利合也。赤子，親屬也。親屬，急迫猶相收；利合，窮禍則相棄。棄收之情，相去遠耳。◎慶藩案：<span class="titles">文選</span>王仲寶褚淵碑文注引司馬云：屬，連也。釋文闕。</span>且君子之交淡若水，小人之交甘若醴；君子淡以親，<span class="jiazhu"><span class="yinwen">注</span>無利故淡，道合故親。　　<span class="yinwen">釋文</span>　<span class="normal">淡</span>　如字，又徒暫反。</span>小人甘以絶。<span class="jiazhu"><span class="yinwen">注</span>飾利故甘，利不可常，故有時而絶也。　　<span class="yinwen">疏</span>無利故淡，道合故親，有利故甘，利盡故絶。</span>彼无故以合者，則无故以離。」<span class="jiazhu"><span class="yinwen">注</span>夫無故而自合者，天屬也，合不由故，則故不足以離之也。然則有故而合，必有故而離矣。　　<span class="yinwen">疏</span>不由事故而合者，謂父子天屬也，故無由而離之。孔子說先王陳跡，親於朋友，非天屬也，皆爲求名利而來，（此）則是有故而合也；見削跡伐樹而去，是則有故而離也。非是天屬，無故自親，無故自離。</span></p>
<p class="em2 strong">孔子曰：「敬聞命矣！」徐行翔佯而歸，絶學捐書，弟子无挹於前，其愛<span class="jiaozhusup">【校：敦煌本愛作受。】</span>益加進。<span class="jiazhu"><span class="yinwen">注</span>去飾任素故也。　　<span class="yinwen">疏</span>的聞高命，徐步而歸，翱翔閒放，逍遥自得，絶有爲之學，棄聖跡之書，不行華藻之敎，故無揖讓之禮，徒有敬愛，日加進益焉。　　<span class="yinwen">釋文</span>　<span class="normal">無挹</span>　音揖。李云：無所執持也。　<span class="normal">去飾</span>　起吕反。</span></p>
<p class="em2 strong">異日，桑雽又曰：「舜之將死，真泠禹曰：『汝戒之哉！形莫若緣，情莫若率。<span class="jiazhu"><span class="yinwen">注</span>因形率情，不矯之以利也。　　<span class="yinwen">疏</span>緣，順也。形必順物，情必率中。昔虞舜將終，用此真敎命大禹，令其戒慎，依語遵行，故桑雽引來以告孔子。亦有作泠字者，泠，曉也，舜將真言曉示大禹也。　　<span class="yinwen">釋文</span>　<span class="normal">真</span>　司馬本作直。　<span class="normal">泠</span>　音零。　<span class="normal">禹</span>　司馬云：泠，曉也，謂以真道曉語禹也。泠，或爲命，又作令。命，猶敎也。◎王引之曰：釋文曰，真，司馬本作直，泠，音零。司馬云，泠，曉也，謂以直道曉語禹也。泠，或爲命，又作令，命，猶敎也。案直當爲𠧟。𠧟，籀文乃字，隸書作迺。𠧟形似直，（（釋）〔嶧〕<span class="jiaozhusup">【校：嶧字依讀書雜志改。】</span>山碑乃今皇帝，乃字作𠧟，形似直字。）故譌作直，又譌作真。命與令，古字通，（周官司儀則令爲壇三成，覲禮注引此令作命。僖九年左傳令不及魯，令本又作命。莊子田子方篇先君之令，令本或作命。周官大卜注以命龜也，命亦作令。）作命作令者是也。𠧟令禹者，乃命禹也。</span>緣則不離，率則不勞；<span class="jiazhu"><span class="yinwen">注</span>形不假，故常全；情不矯，故常逸。　　<span class="yinwen">疏</span>形順則常合於物，性率則用而無弊。</span>不離不勞，則不求文以待形；<span class="jiazhu"><span class="yinwen">注</span>任朴而直前也。　　<span class="yinwen">疏</span>率性而動，任朴直前，豈復求假文跡而待用飾其形性哉！</span>不求文以待形，固不待物。<span class="jiazhu"><span class="yinwen">注</span>朴素而足。　　<span class="yinwen">疏</span>既不求文（籍）〔跡〕<span class="jiaozhusup">【校：跡字依上文改。】</span>以飾形，故知當分各足，不待於外物也。</span>』」</p>
<p class="em2 strong">莊子衣大布而補之，正緳係履而過魏王。魏王曰：「何先生之憊邪？」<span class="jiazhu"><span class="yinwen">疏</span>大布，猶粗布也。莊子家貧，以粗布爲服而補之。緳，履帶也，亦言腰帶也。履穿故以繩係之。魏王，魏惠王也。憊，病也。衣粗布而著破履，正腰帶見魏王。王見其顦顇，故問言：「先生何貧病如此耶？」　　<span class="yinwen">釋文</span>　<span class="normal">莊子衣</span>　於既反。　<span class="normal">大布</span>　司馬云：麤布也。　<span class="normal">正緳</span>　賢節反，又苦結反。司馬云：帶也。　<span class="normal">係履</span>　李云：履穿，故係。◎家世父曰：釋文引司馬云：緳，帶也。帶之名緳，别無證據，正帶係履，亦不得爲憊也。說文：絜，麻一耑也。〔絜〕與緳字通，言整齊麻之一端，以納束其履而係之。履無絢，係之以麻，故曰憊。　<span class="normal">而過</span>　古禾反。　<span class="normal">魏王</span>　司馬云：惠王也。　<span class="normal">憊</span>　皮拜反，又薄計反。司馬本作病。</span></p>
<p class="em2 strong">莊子曰：「貧也，非憊也。士有道德不能行，憊也；衣弊履穿，貧也，非憊也；此所謂非遭時也。王獨不見夫騰<span class="jiaozhusup">【校：趙諫議本作螣。】</span>猿乎？其得枏梓豫章也，攬蔓其枝而王長其間，雖羿、蓬蒙不能眄睨也。<span class="jiazhu"><span class="yinwen">注</span>遭時得地，則申其長技，故雖古之善射，莫之能害。　　<span class="yinwen">疏</span>枏梓豫章，皆端直好木也。攬蔓，猶把捉也。王長，猶自得也。羿，古之善射人。逢蒙，羿之弟子也。睥睨，猶斜視。字亦有作眄字者，隨字讀之。言善士賢人，遭時得地，猶如猿得直木，則跳躑自在，雖有善射之人，不敢舉目側視，何況彎弓乎！　　<span class="yinwen">釋文</span>　<span class="normal">螣</span>　音騰。本亦作騰。◎盧文弨曰：今本作騰。　<span class="normal">枏</span>　音南，木名。　<span class="normal">攬</span>　舊歷敢反。　<span class="normal">蔓</span>　音萬。郭武半反。　<span class="normal">而王</span>　往況反。司馬本作往。　<span class="normal">長</span>　丁亮反。本又作張，音同。司馬直良反，云：兩枝相去長遠也。◎俞樾曰：郭注曰，遭時得地，則申其長技，是讀長爲長短之長，然於本文之義殊爲未合。司馬云，兩枝相去長遠也。則就樹木言，義更非矣。此當就猿而言，謂猿得枏梓豫章，則率其屬居其上而自爲君長也，故曰王長其間。釋文：王，往況反；長，丁亮反。頗得其讀。　<span class="normal">羿</span>　音詣，或户係反。　<span class="normal">蓬蒙</span>　符恭反，徐扶公反。司馬云：羿，古之善射者。蓬蒙，羿之弟子。　<span class="normal">眄</span>　莫練反，舊莫顯反。本或作睥，普計反。　<span class="normal">睨</span>　音詣，郭五米反。李云：邪視（反）〔也〕<span class="jiaozhusup">【校：也字依釋文原本及世德堂本改。】</span>。　<span class="normal">長技</span>　其綺反。</span>及其得柘棘枳枸之間也，危行側視，振動悼慄；此筋骨非有加急而不柔也，處勢不便，未足以逞其能也。<span class="jiazhu"><span class="yinwen">疏</span>柘棘枸枳，並有刺之惡木也。夫猿得有刺之木，不能逞其捷巧，是以心中悲悼而戰慄，形貌危行而側視，非謂筋骨有異於前，而勢不便也。士逢亂世，亦須如然。　　<span class="yinwen">釋文</span>　<span class="normal">柘棘</span>　章夜反。　<span class="normal">枳</span>　吉氏反，又音紙。　<span class="normal">枸</span>　音矩。　<span class="normal">悼</span>　如字，又直弔反。◎慶藩案：說文：悼，懼也，陳楚謂懼曰悼。吕覽論威篇敵人悼懼憚恐，即此振動悼慄之意。　<span class="normal">不便</span>　婢面反。注同。◎王念孫曰，古者謂所居之地曰處勢，<span class="titles">史記</span>蔡澤傳翠鵠犀象，其處勢非不遠死也。或曰勢居，逸周書周祝篇曰，勢居小者不能爲大；賈子過秦篇至於秦王二十餘君，常爲諸侯雄，其勢居然也；淮南原道篇形性不可易，勢居不可移也。或言處勢，或言勢居，其義皆同。<span class="titles">漢書</span>陳湯傳曰：故陵因天性，據真土，處（執）〔埶〕<span class="jiaozhusup">【校：埶字依讀書雜志及漢書改。】</span>高敞。</span>今處昏上亂相之間，而欲无憊，奚可得邪？此比干之見剖心徵也夫！」<span class="jiazhu"><span class="yinwen">注</span>勢不便而强爲之，則受戮矣。　　<span class="yinwen">疏</span>此合諭也。當時周室微弱，六國興盛，於是主昏於上，臣亂於下。莊生懷道抱德，莫能見用，晦跡遠害，故發此言。昔殷紂無道，比干忠諫，剖心而死，豈非徵驗！引古證今，異日明鏡。　　<span class="yinwen">釋文</span>　<span class="normal">亂相</span>　息亮反。　<span class="normal">見心</span>　賢遍反。◎盧文弨曰：今本作見剖心。　<span class="normal">强爲</span>　其丈反。</span></p>
<p class="em2 strong">孔子窮於陳蔡之間，七日不火食，左據槁木，右擊槁枝，而歌猋氏之風，有其具而无其數，有其聲而无宮角，木聲與人聲，犁然有當於人之心。<span class="jiazhu"><span class="yinwen">疏</span>焱氏，神農也。孔子聖人，安於窮通，雖遭陳蔡之困，不廢無爲，故左手擊槁木，右手憑枯枝，恬然自得，歌焱氏之淳風。木乃八音，雖擊而無曲；無聲惟打木，寧有於宮商！然歌聲木聲，犁然清淡而樂正，心故有應，當於人心者也。　　<span class="yinwen">釋文</span>　<span class="normal">槁木</span>　苦老反。下同。　<span class="normal">猋氏</span>　必遥反。古之無爲帝王也。　<span class="normal">犁然</span>　力兮反，又力之反。司馬云：犁然，猶栗然。　<span class="normal">有當</span>　丁浪反。</span></p>
<p class="em2 strong">顔回端拱還目而窺之。仲尼恐其廣己而造大也，愛己而造哀也，<span class="jiazhu"><span class="yinwen">疏</span>顔生既見仲尼擊木而歌，於是正身回目而視。仲尼恐其未悟，妄生虞度，謂言仲尼廣己道德而規造大位之心，愛惜己身遭窮而〔規〕造哀歎之曲。慮其如是，故召而誨之。　　<span class="yinwen">釋文</span>　<span class="normal">還目</span>　音旋。　<span class="normal">而窺</span>　徐起規反。　<span class="normal">造大</span>　司馬云：造，適也。</span>曰：「回，无受天損易，<span class="jiazhu"><span class="yinwen">注</span>唯安之故易。　　<span class="yinwen">釋文</span>　<span class="normal">損易</span>　以豉反。注、下同。</span>无受人益難。<span class="jiazhu"><span class="yinwen">注</span>物之儻來，不可禁禦。　　<span class="yinwen">疏</span>夫自然之理，有窮塞之損，達於時命，安之則易。人倫之道，有〔爵〕<span class="jiaozhusup">【校：爵字依下正文爵禄並至補。】</span>禄之益，儻來而寄，推之即難。此明仲尼雖擊木而歌，無心哀怨。</span>无始而非卒也，<span class="jiazhu"><span class="yinwen">注</span>於今爲始者，於昨爲卒，則所謂始者即是卒矣。言變化之無窮。　　<span class="yinwen">疏</span>卒，終也。於今爲始者，於昨爲終也。欲明無始無終，無生無死。既無死無生，何窮塞之有哀乎！</span>人與天一也。<span class="jiazhu"><span class="yinwen">注</span>皆自然。　　<span class="yinwen">疏</span>所謂天損人益者，猶是敎跡之言也。若至凝理處，皆是自然，故不二也。</span>夫今之歌者其誰乎？」<span class="jiazhu"><span class="yinwen">注</span>任其自爾，則歌者非我也。　　<span class="yinwen">疏</span>夫大聖虛忘，物我兼喪。我既非我，歌是誰歌！我乃無身，歌將安寄也！</span></p>
<p class="em2 strong">回曰：「敢問无受天損易。」</p>
<p class="em2 strong">仲尼曰：「飢渴寒暑，窮桎不行，天地之行也，運物<span class="jiaozhusup">【校：闕誤引江南古藏本物作化。】</span>之泄也，<span class="jiazhu"><span class="yinwen">注</span>不可逃也。　　<span class="yinwen">疏</span>前略標名，此下解義。桎，塞也。夫命終窮塞，道德不行，此猶大地虛盈，四時轉變，運動萬物，發泄氣候也。　　<span class="yinwen">釋文</span>　<span class="normal">窮桎</span>　之實反。◎家世父曰：窮桎不行，言飢渴寒暑足以梏桎人，而使不自適。然而飢渴以驅之，寒暑以運之，不能抗而不受也，與之俱逝而已矣。　<span class="normal">運物</span>　司馬云：運，動也。　<span class="normal">之泄</span>　息列反。司馬云：發也。徐以世反。</span>言與之偕逝之謂也。<span class="jiazhu"><span class="yinwen">注</span>所謂不識不知而順帝之則也。　　<span class="yinwen">疏</span>偕，俱也。逝，往也。既體運物之無常，故與變化而俱往，而無欣惡於其間也。　　<span class="yinwen">釋文</span>　<span class="normal">言與之</span>　言，我也。</span>爲人臣者，不敢去之。執臣之道猶若是，而況乎所以待天乎！」<span class="jiazhu"><span class="yinwen">注</span>所在皆安，不以損爲損，斯待天而不受其損也。　　<span class="yinwen">疏</span>夫爲人臣者，不敢逃去君命。執持臣道，（由）〔猶〕自如斯，而況爲變化窮通，必待自然之理，豈可違距者哉！</span></p>
<p class="em2 strong">「何謂无受人益難？」</p>
<p class="em2 strong">仲尼曰：「始用四達，<span class="jiazhu"><span class="yinwen">注</span>感應旁通爲四達。</span>爵禄並至而不窮，<span class="jiazhu"><span class="yinwen">注</span>旁通，故可以御高大也。</span>物之所利，乃非己也，<span class="jiazhu"><span class="yinwen">注</span>非己求而取之。　　<span class="yinwen">疏</span>始，本也。乃，宜也。妙本虛寂，跡用赴機，傍通四方，凝照九表，既靡好爵，財德無窮，萬物利求，是其宜也。</span>吾命其在外者也。<span class="jiazhu"><span class="yinwen">注</span>人之生，必外有接物之命，非如瓦石，止於形質而已。　　<span class="yinwen">疏</span>孔子聖人，挺於天命，運茲外德，救彼蒼生，非瓦石形質也。</span>君子不爲盜，賢人不爲竊。吾若取之，何哉！<span class="jiazhu"><span class="yinwen">注</span>盜竊者，私取之謂也。今賢人君子之致爵禄，非私取也，受之而已。　　<span class="yinwen">疏</span>夫賢人君子，尚不爲盜竊，況孔丘大聖，寧肯違天乖理而私取於爵禄乎？儻來而寄，受之而已矣，葢無心也。</span>故曰，鳥莫知於鷾鴯，目之所不宜處，不給視，雖落其實，棄之而走。<span class="jiazhu"><span class="yinwen">注</span>避禍之速。　　<span class="yinwen">疏</span>鷾鴯，燕也。實，食也。智能遠害全身，鳥中無過燕子。飛入人舍，欲作窠巢，目略處所不是宜便，不待周給看（詠）〔視〕，即遠飛出。假令銜食落地，急棄而走，必不復收，避禍之速也。　　<span class="yinwen">釋文</span>　<span class="normal">莫知</span>　音智。　<span class="normal">鷾</span>　音意。　<span class="normal">鴯</span>　音而。或云：鷾鴯，燕也。　<span class="normal">目之所不宜處</span>　昌吕反。言不可止處，目已羅絡知之，故棄之。</span>其畏人也，而襲諸人間，<span class="jiazhu"><span class="yinwen">注</span>未有自疏外於人而人存之者也。畏人而入於人舍，此鳥之所以稱知也。　　<span class="yinwen">疏</span>襲，入也。燕子畏懼於人而依附人住，入人舍宅，寄作窠巢，是故人愛而狎之，故得免害。亦（由）〔猶〕聖人和光在世，混跡人間，戒慎災危，不溺塵境，蒼生樂推而不厭，故得久視長（全）〔生〕<span class="jiaozhusup">【校：生字依老子改。】</span>。</span>社稷存焉爾。」<span class="jiazhu"><span class="yinwen">注</span>況之至人，則玄同天下，故天下樂推而不厭，相與社而稷之，斯無受人益之所以爲難也。　　<span class="yinwen">疏</span>聖德遐被，羣品樂推，社稷之存，故其宜矣。所謂人益，此之謂乎！◎家世父曰：有土而因有社，有田而因有稷。社者，所以居也；稷者，所以養也。鳥亦有其居，鳥亦有其養，鷾鴯之襲諸人間，不假人以居而因自爲居，不假人以養而因自爲養也。</span></p>
<p class="em2 strong">「何謂无始而非卒？」</p>
<p class="em2 strong">仲尼曰：「化其萬物而不知其禪之者，<span class="jiazhu"><span class="yinwen">注</span>莫覺其變。　　<span class="yinwen">疏</span>禪，代也。夫道通生萬物，變化羣方，運轉不停，新新變易，日用不知，故莫覺其代謝者也。既（無）日新而變，何始卒之有耶！　　<span class="yinwen">釋文</span>　<span class="normal">其禪</span>　市戰反。司馬云：授予也。</span>焉知其所終？焉知其所始？正而待之而已耳。」<span class="jiazhu"><span class="yinwen">注</span>日夜相代，未始有極，故正而待之，無所爲懷也。　　<span class="yinwen">疏</span>夫終則是始，始則是終，故何能定終始！既其無終與始，則無死與生，是以隨變任化，所遇皆適，抱守正真，待於造物而已矣。　　<span class="yinwen">釋文</span>　<span class="normal">焉知</span>　於虔反。下同。</span></p>
<p class="em2 strong">「何謂人與天一邪？」</p>
<p class="em2 strong">仲尼曰：「有人，天也；有天，亦天也。<span class="jiazhu"><span class="yinwen">注</span>凡所謂天，皆明不爲而自然。　　<span class="yinwen">疏</span>夫人倫萬物，莫不自然；愛及自然也，是以人天不二，萬物混同。</span>人之不能有天，性也，<span class="jiazhu"><span class="yinwen">注</span>言自然則自然矣，人安能故有此自然哉？自然耳，故曰性。　　<span class="yinwen">疏</span>夫自然者，不知所以然而然，自然耳，不爲也，豈是能有之哉！若謂所有，則非自然也。故知自然者性也，非人有之矣。此解前有天之義也。</span>聖人晏然體逝而終矣！」<span class="jiazhu"><span class="yinwen">注</span>晏然無矜，而體與變俱也。　　<span class="yinwen">疏</span>晏然，安也。逝，往也。夫聖人通始終之不二，達死生之爲一，故能安然解體，隨化而往，汎乎無始，任變而終。◎家世父曰：孟子，口之於味也，目之於色也，耳之於聲也，鼻之於臭也，四肢之於安佚也，性也，有命焉。莊子之云人之不能有天，即孟子所謂性焉有命者也。莊子以其有物有欲者爲人而自然爲天，於是斷聲色，去臭味，離天與人而二之。其曰人與天一，猶之去人以就天也。聖人盡性以知天，其功不越日用飲食。性也有命，而固不謂之性，命也有性，而固不謂之命，是之謂天與人一。</span></p>
<p class="em2 strong">莊周遊於雕陵之樊，覩一異鵲自南方來者，翼廣七尺，目大運寸，感周之顙而集於栗林。<span class="jiazhu"><span class="yinwen">疏</span>雕陵，栗園名也。樊，藺也，謂遊於栗園藺籬之內也。運，員<span class="jiaozhusup">【校：「員」，通「圓」，道藏成疏本、輯要本正作「圓」。】</span>也。感，觸也。顙，額也。異常之鵲，從南方來，翅長七尺，眼圓一寸，突著莊生之額，仍栖栗林之中。　　<span class="yinwen">釋文</span>　<span class="normal">雕</span>　徐音彫。本亦作彫。　<span class="normal">陵之樊</span>　音煩。司馬云：雕陵，陵名，樊，藩也，謂遊栗園藩籬之內也。樊，或作埜。埜，古野字。　<span class="normal">翼廣</span>　光浪反。　<span class="normal">運寸</span>　司馬云：可回一寸也。◎王念孫曰：司馬彪曰，運寸，可回一寸也。案司馬以運爲轉運之運，非也。運寸與廣七尺相對爲文，廣爲横則運爲從也。目大運寸，猶言目大徑寸耳。越語，句踐之地廣運百里，韋注曰：東西爲廣，南北爲運。是運爲從也。西山經曰，是山也廣員百里。員與運同。周官大司徒，周知九州之地域廣輪之數；士喪禮記，廣尺，輪二尺；鄭注並曰：輪，從也。輪與運，聲近而義同，廣輪即廣運也。　<span class="normal">感周之顙</span>　息蕩反。李云：感，觸也。</span>莊周曰：「此何鳥哉，翼殷不逝，目大不覩？」蹇<span class="jiaozhusup">【校：闕誤作褰，云：張本作蹇。】</span>裳躩步，執彈而留之。<span class="jiazhu"><span class="yinwen">疏</span>殷，大也。逝，往也。躩步，猶疾行也。留，伺候也。翅大不能遠飛，目大不能遠視。莊生怪其如此，仍即起意規求，既而舉步疾行，把彈弓而伺候。　　<span class="yinwen">釋文</span>　<span class="normal">翼殷不逝目大不覩</span>　司馬云：殷，大也，曲折曰逝。李云：翼大逝難，目大視希，故不見人。　<span class="normal">蹇</span>　起虔反。　<span class="normal">躩</span>　李驅碧反，徐九縛反。司馬云：疾行也。案即<span class="titles">論語</span>云足躩如也。　<span class="normal">執彈</span>　徒旦反。　<span class="normal">留之</span>　力救反。司馬云：宿留伺其便也。</span>覩一蟬，方得美蔭而忘其身；螳蜋執翳而搏之，見得而忘其形；<span class="jiazhu"><span class="yinwen">注</span>執木葉以自翳於蟬，而忘其形之見乎異鵲也。　　<span class="yinwen">釋文</span>　<span class="normal">螳</span>　音堂。　<span class="normal">蜋</span>　音郎。　<span class="normal">執翳</span>　於計反。司馬云：執草以自翳也。　<span class="normal">搏之</span>　郭音博，徐音付。　<span class="normal">之見乎</span>　賢遍反。</span>異鵲從而利之，見利而忘其真。<span class="jiazhu"><span class="yinwen">注</span>目能覩，翼能逝，此鳥之真性也，今見利，故忘之。　　<span class="yinwen">疏</span>搏，捕也。真，性命也。莊生執彈未放，中間忽見一蟬，隱於樹葉，美茲蔭庇，不覺有身；有螳蜋執木葉以自翳，意在捕蟬，不覺形見異鵲；異鵲從螳蜋之後，利其捕蟬之便，意在取利，不覺性命之危，所謂忘真矣。　　<span class="yinwen">釋文</span>　<span class="normal">其真</span>　司馬云：真，身也。</span>莊周怵然曰：「噫！物固相累，<span class="jiazhu"><span class="yinwen">注</span>相爲利者，恆相<span class="jiaozhusup">【校：趙諫議本相作常。】</span>爲累。　　<span class="yinwen">疏</span>既覩蟬鵲徇利忘身，於是怵然驚惕，仍（言）〔發〕噫歎之聲。故知物相利者，必有累憂。　　<span class="yinwen">釋文</span>　<span class="normal">怵然</span>　肇律反。</span>二類相召也！<span class="jiazhu"><span class="yinwen">注</span>夫有欲於物者，物亦有欲之。　　<span class="yinwen">疏</span>夫有欲於物者，物亦欲之也。是以蟬鵲俱世物之徒，利害相召，必其然也。</span>」捐彈而反走，虞人逐而誶之。<span class="jiazhu"><span class="yinwen">注</span>誶，問之也。　　<span class="yinwen">疏</span>捐，棄也。虞人，掌栗園之虞候也。誶，問也。既覺利害相隨，棄彈弓而反走，虞人謂其盜栗，故逐而問之。　　<span class="yinwen">釋文</span>　<span class="normal">誶之</span>　本又作訊，音信，問也。司馬云：以周爲盜栗也。</span></p>
<p class="em2 strong">莊周反入<span class="jiaozhusup">【校：闕誤引江南古藏本入下有宮字。】</span>，三月不庭。藺且從而問之：「夫子何爲頃間甚不庭乎？」<span class="jiazhu"><span class="yinwen">疏</span>莊周見鵲忘身，被疑盜栗，歸家愧恥，不出門庭。姓藺名且，莊子弟子，怪師頃來閉户，所以從而問之。　　<span class="yinwen">釋文</span>　<span class="normal">三月不庭</span>　一本作三日。司馬云：不出坐庭中三月。◎王念孫曰：釋文曰，三月不庭，一本作三日。司馬云：不出坐庭中三月。案如司馬說，則庭上須加出字而其義始明。下文云，夫子何爲頃間甚不庭乎，若以甚不庭爲甚不出庭，則尤不成語。今案庭當讀爲逞。不逞，不快也；甚不逞，甚不快也。忘吾身，忘吾真，而爲虞人所辱，是以不快也。方言曰：逞，曉，快也。自關而東，或曰曉，或曰逞；江淮陳楚之間曰逞。桓六年左傳今民餒而君逞欲，周語虢公動匱百姓以逞其違，韋杜注並曰：逞，快也。逞字古讀若呈，聲與庭相近，故通作庭。（張衡思玄賦怨素意之不逞，與情名聲營平峥禎鳴榮寧爲韻。說文：逞，從辵，呈聲。僖二十三年左傳淫刑以逞，釋文逞作呈。方言：逞，解也。<span class="titles">廣雅</span>作呈。）三月不庭，一本作三日，是也。下文言夫子頃間甚不庭，若三月之久，不得言頃間矣。　<span class="normal">藺</span>　力信反。一本作。　<span class="normal">且</span>　子餘反。司馬云：藺且，莊子弟子。◎慶藩案：<span class="titles">文選</span>郭景純江賦注引司馬云：頃，久也。謝靈運入華子洞是麻源第三谷詩注引司馬云：頃，常久也。釋文闕。</span></p>
<p class="em2 strong">莊周曰：「吾守形而忘身，<span class="jiazhu"><span class="yinwen">注</span>夫身在人間，世有夷險，若推夷易之形於此世而不度此世之所宜，斯守形而忘身者也。　　<span class="yinwen">釋文</span>　<span class="normal">夷易</span>　以豉反。　<span class="normal">不度</span>　直落反。</span>觀於濁水而迷於清淵。<span class="jiazhu"><span class="yinwen">注</span>見彼而不明，即因彼以自見，幾忘反鑒之道也。　　<span class="yinwen">疏</span>我見利徇物，愛守其形，而利害相召，忘身者也。既覩鵲蟬，歸家不出門庭，疑亦自責，所謂因觀濁水，所以迷於清泉，雖非本情合真，猶存反照之道。　　<span class="yinwen">釋文</span>　<span class="normal">自見</span>　賢遍反。</span>且吾聞諸夫子曰：『入其俗，從其（俗）〔令〕<span class="jiaozhusup">【校：令字依闕誤引成玄瑛本改，郭注亦作令。】</span>，<span class="jiazhu"><span class="yinwen">注</span>不違其禁令也。　　<span class="yinwen">疏</span>莊周師老耼，故稱老子爲夫子也。夫達者同塵入俗，俗有禁令，從而行之。今既遊彼雕陵，被疑盜栗，輕犯憲綱。悔責之辭。</span>』今吾遊於雕陵而忘吾身，異鵲感吾顙，遊於栗林而忘真，栗林<span class="jiaozhusup">【校：闕誤引文如海、張君房本栗林俱作□□。】</span>虞人以吾爲戮，吾所以不庭也。」<span class="jiazhu"><span class="yinwen">注</span>以見問爲戮。夫莊子推平於天下，故每寄言以出<span class="jiaozhusup">【校：趙諫議本無言以出三字。】</span>意，乃毁仲尼，賤老耼，上掊擊乎三皇，下痛病其一身也。　　<span class="yinwen">疏</span>意在異鵲，遂忘栗林之禁令，斯忘身也。字亦作真字者，隨字讀之。虞人謂我偷栗，是成<span class="jiaozhusup">【校：「成」，輯要本作「誠」。】</span>身〔之〕恥（之）辱如此<span class="jiaozhusup">【校：輯要本無「如此」二字。】</span>，是故不庭。夫莊子大人，隱身卑位，遨遊（末）〔宋〕國，養性漆園，豈迷目於清淵，留意於利害者耶！葢欲評品羣性，毁殘其身耳。　　<span class="yinwen">釋文</span>　<span class="normal">上掊</span>　普口反。</span></p>
<p class="em2 strong">陽子之宋，宿於逆旅。逆旅人<span class="jiaozhusup">【校：闕誤引劉得一本人作之。】</span>有妾二人，其一人美，其一人惡，惡者貴而美者賤。陽子問其故，逆旅小子對曰：「其美者自美，吾不知其美也；其惡者自惡，吾不知其惡也。」<span class="jiazhu"><span class="yinwen">疏</span>姓陽，名朱，字子居，秦人也。逆旅，店也。往於宋國，宿於中地逆旅。美者恃其美，故人忘其美而不知也；惡者謙下自惡，故人忘其惡而不知也。　　<span class="yinwen">釋文</span>　<span class="normal">陽子</span>　司馬云：陽朱也。</span></p>
<p class="em2 strong">陽子曰：「弟子記之！行賢而去自賢之行，安往而不愛哉！」<span class="jiazhu"><span class="yinwen">注</span>言自賢之道，無時而可<span class="jiaozhusup">【校：趙諫議本可下有也字。】</span>。　　<span class="yinwen">疏</span>夫種德立行而去自賢輕物之心者，何往而不得愛重哉！故命門人記之云耳。　　<span class="yinwen">釋文</span>　<span class="normal">而去</span>　起吕反。　<span class="normal">之行</span>　下孟反。</span></p> 



</div></body></html>