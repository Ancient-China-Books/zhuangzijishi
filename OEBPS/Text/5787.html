<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>德充符第五</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="德充符第五">德充符第五</span></span></h1>
<hr/>
<p><span class="jiazhu"><span class="yinwen">注</span>德充於內，<span class="shanchu" data-rel="應"></span>物<span class="buzi" data-rel="">應</span><span class="jiaozhusup">【校：物應依趙諫議本改。】</span>於外，外內玄合，信若符命而遺其形骸也。<span class="yinwen">釋文</span>崔云：此遺形棄知，以德實之驗也。</span></p>
<hr/>
<p class="em2 strong">魯有兀者王駘，<span class="jiazhu"><span class="yinwen">疏</span>姓王，名駘，魯人也。刖一足曰兀。形雖殘兀，而心實虛忘，故冠德充符而爲篇首也。<span class="yinwen">釋文</span><span class="normal">兀者</span>五忽反，又音界。李云：刖足曰兀。案篆書兀介字相似。<span class="normal">王駘</span>音臺，徐又音殆。人姓名也。</span>從之遊者與仲尼相若。<span class="jiazhu"><span class="yinwen">注</span>弟子多少敵：孔子。<span class="yinwen">疏</span>若，如也。陪從王駘遊行稟學，門人多少似於仲尼者也。<span class="yinwen">釋文</span><span class="normal">從之</span>如字，李才用反。下同。<span class="normal">相若</span>若，如也，弟子如夫子多少也。</span>常季問於仲尼曰：「王駘，兀者也，從之遊者與夫子中分魯。<span class="jiazhu"><span class="yinwen">疏</span>姓常，名季，魯之賢人也。王駘遊行，外忘形骸，內德充實，所以從遊學者，數滿三千，與孔子之徒中分魯國。常季未達其<span class="jiaozhusup">【校：「其」，《南華真經註疏》從輯要本作「眞」。】</span>趣，是以生疑。<span class="yinwen">釋文</span><span class="normal">常季</span>或云：孔子弟子。</span>立不敎，坐不議，虛而往，實而歸。<span class="jiazhu"><span class="yinwen">注</span>各自得而足也。<span class="yinwen">疏</span>弟子雖多，曾無講說，立不敎授，坐無議論，請益則虛心而往，得理則實腹而歸。又解：未學無德，亦爲虛往也。<span class="yinwen">釋文</span><span class="normal">立不敎坐不議</span>司馬云：立不敎授，坐不議論。</span>固有不言之敎，无形而心成者邪？<span class="jiazhu"><span class="yinwen">注</span>怪其殘形而心乃充足也。夫心之全也，遺身形，忘五藏，忽然獨往，而天下莫能離。<span class="yinwen">疏</span>敎授門人，曾不言議。殘兀如是，無復形容，而玄道至德，內心成滿。必固有此，眾乃從之也。<span class="yinwen">釋文</span><span class="normal">五藏</span>才浪反。後同。</span>是何人也？」<span class="jiazhu"><span class="yinwen">疏</span>常季怪其殘兀而聚眾極多。欲顯德充之美，故發斯問也。</span></p>
<p class="em2 strong">仲尼曰：「夫子，聖人也，丘也直後而未往耳。丘將以爲師，而況不若丘者乎！<span class="jiazhu"><span class="yinwen">疏</span>宣尼呼王駘爲夫子，答常季云：「王駘是體道聖人也，汝自不識人，所以致疑。丘直爲參差在後，未得往事。丘將尊爲師傅，諮詢問道，何況晚學之類，不如丘者乎！請益服膺，固其宜矣。」<span class="yinwen">釋文</span><span class="normal">丘也直後而未往耳</span>李云：自在眾人後，未得往師之耳。◎慶藩案：直之爲言特也。吕氏春秋忠廉篇特王子慶忌爲之飭而不殺耳，高注：特，猶直也。鄘風柏舟實維我特，韓<span class="shanchu" data-rel="子"></span><span class="buzi" data-rel="">詩</span>特作直。<span class="titles">史記</span>叔孫通傳吾直戲耳，<span class="titles">漢書</span>直作特。</span>奚假魯國！丘將引天下而與從之。」<span class="jiazhu"><span class="yinwen">注</span>夫神全心具，則體與物冥。與物冥者，天下之所不能遠，奚但一國而已哉！<span class="yinwen">疏</span>奚，何也。「何但假藉魯之一邦耶！丘將誘引宇內，稟承盛德，猶恐未盡其道也。」<span class="yinwen">釋文</span><span class="normal">能遠</span>于萬反。</span></p>
<p class="em2 strong">常季曰：「彼兀者也，而王先生，其與庸亦遠矣。<span class="jiazhu"><span class="yinwen">疏</span>王，盛也。庸，常也。先生，孔子也。彼王駘者，是殘兀之人，門徒侍從，盛於尼父。以斯疑怪，應異常流，與凡常之人固當遠矣。<span class="yinwen">釋文</span><span class="normal">而王</span>于況反。李云：勝也。崔云：君長也。<span class="normal">其與庸亦遠矣</span>與凡庸異也。崔云：庸，常人也。</span>若然者，其用心也獨若之何？」<span class="jiazhu"><span class="yinwen">疏</span>然，猶如是也。王駘盛德如是，爲物所歸，未審運智用心，獨若何術？常季不<span class="shanchu" data-rel="妄"></span><span class="buzi" data-rel="">達</span><span class="jiaozhusup">【校：「妄」，《南華真經註疏》從輯要本作「達」。據之改。】</span>，發此疑也。</span></p>
<p class="em2 strong">仲尼曰：「死生亦大矣，<span class="jiazhu"><span class="yinwen">注</span>人雖日變，然死生之變，變之大者也。</span>而不得與之變，<span class="jiazhu"><span class="yinwen">注</span>彼與變俱，故死生不變於彼。<span class="yinwen">疏</span>夫山舟潛遁，薪指遷流，雖復萬境皆然，而死生最大。但王駘心冥造物，與變化而遷移，跡混人間，將死生而俱往，故變所不能變者也。</span>雖天地覆墜，亦將不與之遺。<span class="jiazhu"><span class="yinwen">注</span>斯順之也。<span class="yinwen">疏</span>遺，失也。雖復圜天顛覆，方地墜陷，既冥於安危，故未嘗喪我也。<span class="yinwen">釋文</span><span class="normal">雖天地覆</span>芳服反。<span class="normal">墜</span>本又作隊，直類反。李云：天地猶不能變已，況生死也！</span>審乎无假<span class="jiazhu"><span class="yinwen">注</span>明性命之固當。◎慶藩案：無假當是無瑕之誤，謂審乎己之無可瑕疵，斯任物自遷而無役於物也。淮南精神篇正作審乎無瑕。瑕假皆從叚聲，致易互誤。<span class="titles"><span class="shanchu" data-rel="漢書"></span></span><span class="buzi" data-rel=""><span class="titles">史記</span></span>鄭世家使人誘劫鄭大夫甫假，左傳作傅瑕。禮檀弓肩假，<span class="titles">漢書</span>古今人表作公肩瑕，即其證也。</span>而不與物遷，<span class="jiazhu"><span class="yinwen">注</span>任物之自遷。<span class="yinwen">疏</span>靈心安審，妙體真元，既與道相應，故不爲物所遷變者也。</span>命物之化<span class="jiazhu"><span class="yinwen">注</span>以化爲命，而無乖迕。<span class="yinwen">釋文</span><span class="normal">怪迕</span>五故反。本亦作遻。下同。</span>而守其宗<span class="jiaozhusup">【校：闕誤引江南古藏本宗下有者字。】</span>也。」<span class="jiazhu"><span class="yinwen">注</span>不離至當之極。<span class="yinwen">疏</span>達於分命，冥於外物，唯命唯物，與化俱行，動不乖寂，故恆住其宗本者也。<span class="yinwen">釋文</span><span class="normal">不離</span>力智反。</span></p>
<p class="em2 strong">常季曰：「何謂也？」<span class="jiazhu"><span class="yinwen">疏</span>方深難悟，更請決疑。</span></p>
<p class="em2 strong">仲尼曰：「自其異者視之，肝膽楚越也；<span class="jiazhu"><span class="yinwen">注</span>恬苦之性殊，則美惡之情背。<span class="yinwen">疏</span>萬物云云，悉歸空寂。倒置之類，妄執是非，於重玄道中，横起分别。何異乎肝膽<span class="buzi" data-rel="">附</span><span class="jiaozhusup">【校：附字依劉文典補正本補。】</span>生，本同一體也，楚越迢遞，相去數千，而於一體之中，起數千之遠，異見之徒，例皆如是也。<span class="yinwen">釋文</span><span class="normal">肝膽</span>丁覽反。<span class="normal">美惡</span>烏路反。下皆同。<span class="normal">情背</span>音佩。</span>自其同者視之，萬物皆一也。<span class="jiazhu"><span class="yinwen">注</span>雖所美不同，而同有所美。各美其所美，則萬物一美也；各是其所是，則天下一是也。夫因其所異而異之，則天下莫不異。而浩然大觀者，官天地，府萬物，知異之不足異，故因其所同而同之，則天下莫不皆同；又知同之不足有，故因其所無而無之，則是非美惡，莫不皆無矣。夫是我而非彼，美己而惡人，自中知以下，至於昆蟲，莫不皆然。然此明乎我而不明乎彼者爾。若夫玄通泯合之士，因天下以明天下。天下無曰我非也，即明天下之無非；無曰彼是也，即明天下之無是。無是無非，混而爲一，故能乘變任化，迕物而不慴。<span class="yinwen">疏</span>若夫玄通之士，浩然大觀，二儀萬物，一指一馬；故能忘懷任物，大順羣生。然同者見其同，異者見其異，至論眾妙之境，非異亦非同也。<span class="yinwen">釋文</span><span class="normal">中知</span>音智。<span class="normal">不慴</span>之涉反。</span>夫若然者，且不知耳目之所宜，<span class="jiazhu"><span class="yinwen">注</span>宜生於不宜者也。無美無惡，則無不宜。無不宜，故忘<span class="jiaozhusup">【校：世德堂本作亡。下同。】</span>其宜也。<span class="yinwen">疏</span>耳目之宜，宜於聲色者也。且凡情分别，耽滯聲色，故有宜與不宜，可與不可。而王駘混同萬物，冥一死生，豈於根塵之間而懷美惡之見耶！</span>而遊心乎德之和；<span class="jiazhu"><span class="yinwen">注</span>都忘宜，故無不任也。都任之而不得者，未之有也；無不得而不和者，亦未聞也。故放心於道德之閒，蕩然無不當，而曠<span class="jiaozhusup">【校：世德堂本作擴。】</span>然無不適也。<span class="yinwen">疏</span>既而混同萬物，不知耳目之宜，故能遊道德之鄉，放任乎至道之境者也。</span>物視其所一而不見其所喪，視喪其足猶遺土也。」<span class="jiazhu"><span class="yinwen">注</span>體夫極數之妙心，故能無物而不同，無物而不同，則死生變化，無往而非我矣。故生爲我時，死爲我順；時爲我聚，順爲我散。聚散雖異，而我皆我之，則生故我耳，未始有得；死亦我也，未始有喪。夫死生之變，猶以爲一，既覩其一，則蛻<span class="jiaozhusup">【校：世德堂本作說，趙諫議本作悦。】</span>然無係，玄同彼我，以死生爲寤寐，以形骸爲逆旅，去生如脱屣，斷足如遺土，吾未見足以纓茀其心也。<span class="yinwen">疏</span>物視，猶視物也。王駘一於死生，均於彼我。生爲我時，不見其得；死爲我順，不見其喪；覼<span class="jiaozhusup">【校：「覼」，《南華真經註疏》道藏成疏本、輯要本作「觀」。】</span>視萬物，混而一之。故雖兀足，視之如遺土者也。<span class="yinwen">釋文</span><span class="normal">所喪</span>息浪反。下及注同。<span class="normal">說然</span>始銳反，又音悦。<span class="normal">脱屨</span>九具反。本亦作屣，所買反。◎盧文弨曰：今本書作屣。<span class="normal">斷足</span>丁管反。</span></p>
<p class="em2 strong">常季曰：「彼爲己以其知，<span class="jiazhu"><span class="yinwen">注</span>嫌王駘未能忘知而自存。<span class="yinwen">疏</span>彼，王駘也。謂王駘修善修己，猶用心知。嫌其未能忘知而任獨者也。<span class="yinwen">釋文</span><span class="normal">爲己</span>於僞反。</span>得其心以其心。<span class="jiazhu"><span class="yinwen">注</span>嫌未能遺心而自得。<span class="yinwen">疏</span>嫌王駘不能忘懷任致，猶用心以得心也。夫得心者，無思無慮，忘知忘覺，死灰槁木，泊爾無情，措之於方寸之間，<span class="shanchu" data-rel="起"></span><span class="buzi" data-rel="">超</span><span class="jiaozhusup">【校：「起」，《南華真經註疏》從輯要本作「超」。據之改。】</span>之於視聽之表，同二儀之覆載，順三光以照燭，混塵穢而不撓其神，履窮塞而不忤其慮，不得爲得，而得在於無得，斯得之矣。若以心知之術而得之者，非真得也。</span>得其常心，物何爲最之哉？」<span class="jiazhu"><span class="yinwen">注</span>夫得其常心，平往者也。嫌其不得平往而與物遇，故常使物就之。<span class="yinwen">疏</span>最，聚也。若能虛忘平淡，得真常之心者，固當和光匿耀，不殊於俗。豈可獨異於物，使眾歸之者也！<span class="yinwen">釋文</span><span class="normal">最之</span>徂會反，徐采會反。下注同。司馬云：聚也。◎家世父曰：知者外發，心者內存；以其知得其心，循外以葆中也。心者，不息之真機，常心者，無妄之本體；以其心得其常心，即體以證道也。說文：最，犯而取也，猶言物莫能犯之。郭象斷句誤。◎慶藩案：說文：冣，積也，從冂（莫狄切。）取，取亦聲。徐鍇曰：古以聚物之聚爲冣。世人多見最，少見冣，故書傳冣字皆作最。</span></p>
<p class="em2 strong">仲尼曰：「人莫鑑於流水而鑑於止水，<span class="jiazhu"><span class="yinwen">注</span>夫止水之致鑑者，非爲止以求鑑也。故王駘之聚眾，眾自歸之，豈引物使從己耶<span class="jiaozhusup">【校：世德堂本無耶字。】</span>！<span class="yinwen">疏</span>鑑，照也。夫止水所以留鑑者，爲其澄清故也；王駘所以聚眾者，爲其凝寂故也。止水本無情於鑑物，物自照之；王駘豈有意於招攜，而眾自來歸湊者也。<span class="yinwen">釋文</span><span class="normal">鑑</span>古暫反。<span class="normal">流水</span>崔本作沬水，云：沬或作流。◎慶藩案：流水與止水相對爲文。崔本作沬，非也。隸書流或作<span class="shanchu" data-rel="涿"></span><span class="buzi" data-rel="">𣴑</span>（見魯相史晨饗孔廟後碑。）與沬形相似，故崔氏誤以爲沬。淮南說山篇人莫鑑於沬雨，高注：沬雨，或作流潦。則沬爲流字之譌益碻。</span>唯止能止眾止。<span class="jiazhu"><span class="yinwen">注</span>動而爲之，則不能居眾物之止。<span class="yinwen">疏</span>唯，獨也。唯止是水本凝湛，能止是留停鑑人，眾止是物來臨照。亦猶王駘忘<span class="jiaozhusup">【校：「忘」，《南華眞經注疏》從輯要本作「獨」。】</span>懷虛寂，故能容止羣生，由是功能，所以爲眾歸聚也。</span>受命於地，唯松柏獨也<span class="jiaozhusup">【校：闕誤引張君房本也下有正字。俞樾以下在字乃正之誤。】</span>在冬夏青青；<span class="jiazhu"><span class="yinwen">注</span>夫松柏特稟自然之鍾<span class="jiaozhusup">【校：趙諫議本鍾作種。】</span>氣，故能爲眾木之傑耳，非能爲而得之也。<span class="yinwen">疏</span>凡厥草木，皆資厚地。至於稟質堅勁，隆冬不凋者，在松柏通年四序，常保青全，受氣自爾，非關指意。王駘聚眾，其義亦然也。</span>受命於天，唯舜獨也正<span class="jiaozhusup">【校：闕誤引張君房本此句作堯舜獨也正，正下有在萬物之首五字。】</span>，<span class="jiazhu"><span class="yinwen">注</span>言特受自然之正氣者至希也，下首則唯有松柏，上首則唯有聖人，故凡不正者皆來求正耳。若物皆有青全，則無貴於松柏；人各自正，則無羨於大聖而趣之。<span class="yinwen">疏</span>人稟三才，受命蒼昊，圓首方足，其類極多。至如挺氣正真，獨有虞舜。豈由役意，直置自然。王駘合道，其義亦爾。郭注曰下首唯有松柏上首唯有聖人者，但人頭在上，去上則死，木頭在下，去下則死，是以呼人爲上首，呼木爲下首。故上首食傍首，傍首食下首。下首，草木也，傍首，蟲獸也。</span>幸能正生，以正眾生。<span class="jiazhu"><span class="yinwen">注</span>幸自能正耳，非爲正以正之。<span class="yinwen">疏</span>受氣上玄，能正生道也，非由用意，幸率<span class="jiaozhusup">【校：「幸率」，《南華真經註疏》從輯要本作「悉本」。按當從。】</span>自然，既能正己，復能正物。正己正物，自利利他，內外行圓，名爲大聖。虞舜既爾，王駘亦然。而舜受讓人，故爲標的也。</span>夫保始之徵，不懼之實。勇士一人，雄入於九軍。將求名而能自要者，而猶若是，<span class="jiazhu"><span class="yinwen">注</span>非能遺名而無不任。<span class="yinwen">疏</span>徵，成也，信也。天子六軍，諸侯三軍，故九軍也。或有一人，稟氣勇武，保守善始之心，信成令終之節，內懷不懼之志，外顯勇猛之姿。既而直入九軍，以求名位，尚能伏心要譽，忘死忘生。何況王駘！體道之狀，列在下文也。<span class="yinwen">釋文</span><span class="normal">保始之徵</span>李云：徵，成也，終始可保成也。<span class="normal">九軍</span>崔<span class="shanchu" data-rel="本"></span><span class="buzi" data-rel="">李</span><span class="jiaozhusup">【校：李字依世德堂本改。】</span>云：天子六軍，諸侯三軍，通爲九軍也。簡文云：兵書以攻九天，收九地，故謂之九軍。<span class="normal">自要</span>一遥反。</span>而況官<span class="jiaozhusup">【校：唐寫本官作宮。】</span>天地，府萬物，<span class="jiazhu"><span class="yinwen">注</span>冥然無不體也。<span class="yinwen">疏</span>綱維二儀曰官天地，苞藏宇宙曰府萬物。夫勇士入軍，直要名位，猶能不顧身命，忘於生死。而況官府兩儀，混同萬物，視死如生，不亦宜乎！</span>直寓六骸，<span class="jiazhu"><span class="yinwen">注</span>所謂逆旅。<span class="yinwen">疏</span>寓，寄也。六骸，謂身首四肢也。王駘體一身非實，達萬有皆真，故能混塵穢於俗中，寄精神於形內，直置暫遇而已，豈係之耶！<span class="yinwen">釋文</span><span class="normal">六骸</span>崔云：手足首身也。</span>象耳目，<span class="jiazhu"><span class="yinwen">注</span>人用耳目，亦用耳目，非須耳目。<span class="yinwen">疏</span>象，似也。和光同塵，似用耳目，非須也。</span>一知之所知，而心未嘗死者乎！<span class="jiazhu"><span class="yinwen">注</span>知與變化俱，則無往而不冥，此知之一者也。心與死生順，則無時而非生，此心之未嘗死也。<span class="yinwen">疏</span>一知，智也。所知，境也。能知之智照所知之境，境智冥會，能<span class="shanchu" data-rel="無"></span>所<span class="buzi" data-rel="">無</span>差，故知與不知，通而爲一。雖復跡理物化，而心未嘗見死者也，豈容有全兀於其間哉！</span>彼且擇日而登假，人則從是也。<span class="jiazhu"><span class="yinwen">注</span>以不失會爲擇耳，斯人無擇也，任其天行而時動者也。故假借之人，由此而最之耳。<span class="yinwen">疏</span>彼王駘者，豈復簡擇良日而登昇玄道？葢不然乎，直置虛淡忘懷而會之也。至人無心，止水留鑑，而世閒虛假之人，由是而從之也。<span class="yinwen">釋文</span><span class="normal">彼且</span>如字。徐子余反。下同。<span class="normal">假人</span>古雅反，借也。徐音遐，讀連上句，人字向下。◎慶藩案：登假即登格也。假格古通用。詩奏格或作奏假，是其證。<span class="titles">爾雅</span>：格，陟，登，升也。既言登又曰格者，古人自有複語耳。楚辭離騷陟陞皇之赫戲兮，陟亦陞也。</span>彼且何肯以物爲事乎！」<span class="jiazhu"><span class="yinwen">注</span>其恬漠故全也。<span class="yinwen">疏</span>唯彼王駘，冥真合道，虛假之物自來歸之，彼且何曾以爲己務！</span></p>
<p class="em2 strong">申徒嘉，兀者也，而與鄭子産同師於伯昏无人。<span class="jiazhu"><span class="yinwen">疏</span>姓申徒，名嘉，鄭之賢人，兀者也。姓公孫，名僑，字子産，鄭之賢大夫也。伯昏無人，師者之嘉號也。伯，長也。昏，闇也。德居物長，韜光若闇，洞忘物我，故曰伯昏無人。子産申徒，俱學玄道，雖復出處殊隔，而同師伯昏，故寄此三人以彰德充之義也。<span class="yinwen">釋文</span><span class="normal">申徒嘉</span>李云：申徒，氏；嘉，名。<span class="normal">無人</span>雜篇作瞀人。</span>子産謂申徒嘉曰：「我先出則子止，子先出則我止。<span class="jiazhu"><span class="yinwen">注</span>羞與刖者並行。<span class="yinwen">疏</span>子産執政當塗，榮華富貴；申徒稟形殘兀，無復容儀。子産雖學伯昏，未能忘遣，猶存寵辱，恥見形殘，故預相檢約，令其必不並己也。<span class="yinwen">釋文</span><span class="normal">刖者</span>音月，又五刮反。</span>」其明日，又與合堂同席而坐。子産謂申徒嘉曰：「我先出則子止，子先出則我止。今我將出，子可以止乎，其未邪？<span class="jiazhu"><span class="yinwen">注</span>質而問之，欲使必不並己。<span class="yinwen">疏</span>子産存榮辱之意，申徒忘貴賤之心，前雖有言，都不采領，所以居則共堂，坐還同席。公孫見其如此，故質而問之。</span>且子見執政而不違，子齊執政乎？」<span class="jiazhu"><span class="yinwen">注</span>常以執政自多，故直云子齊執政，便謂足以明其不遜<span class="jiaozhusup">【校：趙諫議本遜下有也字。】</span>。<span class="yinwen">疏</span>違，避也。夫出處異塗，貴賤殊致。我秉執朝政，便爲貴大；汝乃卑賤形殘，應殊敬我。不能遜讓，翻欲齊己也。</span></p>
<p class="em2 strong">申徒嘉曰：「先生之門，固有執政焉如此哉？<span class="jiazhu"><span class="yinwen">注</span>此論德之處，非計位也。<span class="yinwen">疏</span>先生，伯昏也，先生道門，深明眾妙，混同榮辱，齊一死生。定以執政自多，必如此耶？<span class="yinwen">釋文</span><span class="normal">之處</span>昌慮反。</span>子而說子之執政而後人者也？<span class="jiazhu"><span class="yinwen">注</span>笑其矜說在位，欲處物先。<span class="yinwen">疏</span>汝猶悦愛榮華，矜誇政事，推人於後，欲處物先。意見如斯，何名學道？<span class="yinwen">釋文</span><span class="normal">而說</span>音悦。注同。</span>聞之曰：『鑑明則塵垢不止，止則不明也。久與賢人處則无過。』今子之所取大者，先生也，而猶出言若是，不亦過乎！」<span class="jiazhu"><span class="yinwen">注</span>事明師而鄙吝之心猶未去，乃真過也。<span class="yinwen">疏</span>鑑，鏡也。夫鏡明則塵垢不止，止則非明照也，亦猶久與賢人居則無過，若有過則非賢哲。今子之所取，可重可大者，先生之道也。而先生之道，退己虛忘，子乃自矜，深乖妙旨，而出言如是，豈非過乎！</span></p>
<p class="em2 strong">子産曰：「子既若是矣，<span class="jiazhu"><span class="yinwen">注</span>若是形殘。</span>猶與堯爭善，計子之德不<span class="jiaozhusup">【校：闕誤引文成李張諸本不作□。】</span>足以自反邪？」<span class="jiazhu"><span class="yinwen">注</span>言不自顧省，而欲輕蔑在位，與有德者並。計子之德，<span class="shanchu" data-rel="故"></span><span class="buzi" data-rel="">固</span><span class="jiaozhusup">【校：「故」，《南華真經註疏》從道藏成疏本作「固」。據之改。】</span>不足以補形殘之過。<span class="yinwen">疏</span>反，猶復也。言申徒形殘如是而不自知，乃欲將我並驅，可謂與堯爭善。子雖有德，何足<span class="shanchu" data-rel="在"></span><span class="jiaozhusup">【陳林羣校：依《南華眞經注疏》刪「在」字。】</span>言以德補殘？猶未平復也。<span class="yinwen">釋文</span><span class="normal">爭善</span>如字。</span></p>
<p class="em2 strong">申徒嘉曰：「自狀其過以不當亡者眾，<span class="jiazhu"><span class="yinwen">注</span>多自陳其過狀，以己爲不當亡者眾也。</span>不狀其過以不當存者寡。<span class="jiazhu"><span class="yinwen">注</span>默然知過，自以爲應死者少也。<span class="yinwen">疏</span>夫自顯其狀，推罪於他，謂己無愆，不合當亡，如此之人，世間甚多。不顯過狀，將罪歸己，謂己之過，不合存生，如此之人，世間寡少。鄭子産奢侈矜伐，於義亦然者也。</span>知不可柰何而安之若命，唯有德者能之。<span class="jiazhu"><span class="yinwen">疏</span>若，順也。夫素質形殘，稟之天命，雖有知計，無如之何，唯當安而順之，則所造皆適。自非盛德，其孰能然！<span class="yinwen">釋文</span><span class="normal">知不可</span>如字，又音智。</span>遊於羿之彀中。中央者，中地也；然而不中者，命也。<span class="jiazhu"><span class="yinwen">注</span>羿，古之善射者。弓矢所及爲彀中。夫利害相攻，則天下皆羿也。自不遺身忘知與物同波者，皆遊於羿之彀中耳。雖張毅之出，單豹之處，猶未免於中地，則中與不中，唯在命耳。而區區者各有所遇，而不知<span class="jiaozhusup">【校：趙諫議本知下有我字。】</span>命之自爾。故免乎弓矢之害者，自以爲巧，欣然多己，及至不免，則自恨其謬而志傷神辱，斯未能達命之情者也。夫我之生也，非我之所生也，則一生之內，百年之中，其坐起行止，動靜趣舍，情性知能，凡所有者，凡所無者，凡所爲者，凡所遇者，皆非我也，理自爾耳。而横生休戚乎其中，斯又逆自然而失者也<span class="jiaozhusup">【校：趙本無也字。】</span>。<span class="yinwen">疏</span>羿，堯時善射者也。其矢所及，謂之彀中。言羿善射，矢不虛發，彀中之地，必被殘傷，無問鳥獸，罕獲免者。偶然得免，乃關天命，免與不免，非由工拙，自不遺形忘智，皆遊於羿之彀中。是知申徒兀足，忽遭羿之一箭；子産形全，中地偶然獲免；既非人事，故不足自多矣。<span class="yinwen">釋文</span><span class="normal">羿</span>音詣，徐胡係反。善射人，唐夏有之。一云：有窮之君篡夏者也。<span class="normal">彀</span>音遘，張弓也。◎家世父曰：<span class="titles">玉篇</span>：彀，張弓弩。<span class="titles">漢書</span>周亞夫傳，彀弓弩待滿。遊於羿之彀中，觸處皆危機也。而恢恢乎有中地，以自處不中，則上弦下弣，中承箭筈，反有激而傷者矣。均之遊也，中與不中，偶值之數也，不可柰何而安之則命也。言亡足之非其罪。<span class="normal">中</span>如字。<span class="normal">央</span>於良反，舊於倉反。郭云：弓矢所及爲彀中。<span class="normal">中地</span>丁仲反。下不中、注中地、中與不中同。<span class="normal">單豹</span>音善。</span>人以其全足笑吾不全足者多<span class="jiaozhusup">【校：世德堂本作眾。】</span>矣，<span class="jiazhu"><span class="yinwen">注</span>皆不知命而有斯笑矣<span class="jiaozhusup">【校：世德堂本無矣字。】</span>。</span>我怫然而怒；<span class="jiazhu"><span class="yinwen">注</span>見其不知命而怒，斯又不知命也。<span class="yinwen">疏</span>怫然，暴戾之心也。人不知天命，妄計虧全，況己形好，嗤彼殘兀。如此之人，其流甚眾。忿其無知，怫然暴怒，嗔忿他人，斯又未知命也。<span class="yinwen">釋文</span><span class="normal">怫然</span>扶弗反。</span>而適先生之所，則廢然而反。<span class="jiazhu"><span class="yinwen">注</span>見至人之知命遺形，故廢向者之怒而復常。<span class="yinwen">疏</span>往伯昏之所，稟不言之敎，則廢向者之怒而復於常性也。</span>不知先生之洗我以善邪<span class="jiaozhusup">【校：闕誤引張君房本邪下有吾之自寤邪五字。】</span>？<span class="jiazhu"><span class="yinwen">注</span>不知先生洗我以善道故耶？我爲能自反耶？斯自忘形而遺累矣<span class="jiaozhusup">【校：世德堂本遺作遣，無矣字。】</span>。<span class="yinwen">疏</span>既適師門，入於虛室，廢棄忿怒，反覆尋常。不知師以善水洗滌我心？爲是我之性情<span class="buzi" data-rel="">能</span><span class="jiaozhusup">【校：能字依注文補。】</span>自反覆？進退尋責，莫測所由。斯又忘於學心，遺其係累。</span>吾與夫子遊十九年矣<span class="jiaozhusup">【校：世德堂本無矣字。】</span>，而未嘗知吾兀者也。<span class="jiazhu"><span class="yinwen">注</span>忘形故也。<span class="yinwen">疏</span>我與伯昏遊於道德，故能窮陰陽之妙要，極至理之精微。既其遺智忘形，豈覺我之殘兀！<span class="yinwen">釋文</span><span class="normal">知吾介</span>本又作兀，兩通<span class="jiaozhusup">【校：今本書作兀。】</span>。</span>今子與我遊於形骸之內，而子索我於形骸之外，不亦過乎！」<span class="jiazhu"><span class="yinwen">注</span>形骸外矣，其德內也。今子與我德遊耳，非與我形交也，而索我外好，豈不過哉！<span class="yinwen">疏</span>郭注云：形骸外矣，其德內也。今子與我德遊耳，非與我形交也，而索我外<span class="shanchu" data-rel="交"></span><span class="buzi" data-rel="">好</span><span class="jiaozhusup">【校：好字依注文改。】</span>，豈不過哉！此注意更不勞别釋也。<span class="yinwen">釋文</span><span class="normal">子索</span>色百反。注同。</span></p>
<p class="em2 strong">子産蹵然改容更貌曰：「子无乃稱！」<span class="jiazhu"><span class="yinwen">注</span>已悟則厭其多言也。<span class="yinwen">疏</span>蹵然，驚慚貌也。子産未能忘懷遣欲，多在物先。既被譏嫌，方懷驚悚，改矜誇之貌，更醜惡之容，悟知已至，不用稱說者也。<span class="yinwen">釋文</span><span class="normal">蹵</span>子六反。<span class="normal">乃稱</span>如字，舉也。又尺證反。</span></p>
<p class="em2 strong">魯有兀者叔山无趾，踵見仲尼。<span class="jiazhu"><span class="yinwen">注</span>踵，頻也。<span class="yinwen">疏</span>叔山，字也。踵，頻也。殘兀之人，居於魯國，雖遭刖足，猶有學心，所以接踵頻來，尋師訪道，既無足趾，因以爲其名也。<span class="yinwen">釋文</span><span class="normal">叔山无趾</span>音止。李云，叔山，<span class="shanchu" data-rel="氏"></span><span class="buzi" data-rel="">字</span><span class="jiaozhusup">【校：字字依世德堂本及盧校改。】</span>，無足趾。◎盧文弨曰：字疑氏。<span class="normal">踵</span>朱勇反。向郭云：頻也。崔云：無趾，故踵行。<span class="normal">見</span>賢遍反。</span>仲尼曰：「子不謹，前既犯患若是矣。雖今來，何及矣！」<span class="jiazhu"><span class="yinwen">疏</span>子之修身，不能謹慎，犯於憲綱<span class="jiaozhusup">【王孝魚改綱爲網，陳林羣校：《南華眞經注疏》、刘文典《莊子補正》均仍作「綱」。東里山人按：從之。】</span>，前已遭官，患難艱辛，形殘若此。今來請益，何所逮耶！<span class="yinwen">釋文</span><span class="normal">子不謹前</span>絶句。一讀以謹字絶句。</span></p>
<p class="em2 strong">无趾曰：「吾唯不知務而輕用吾身，吾是以亡足。<span class="jiazhu"><span class="yinwen">注</span>人之生也，理自生矣，直莫之爲而任其自生，斯重其身而知務者也。若乃忘其自生，謹而矜之，斯輕用其身而不知務也，故五藏相攻於內而手足殘傷於外也。</span>今吾來也，猶有尊足者存，<span class="jiazhu"><span class="yinwen">注</span>刖一足未足以虧其德，明夫形骸者逆旅也。</span>吾是以務全之也。<span class="jiazhu"><span class="yinwen">注</span>去其矜謹，任其自生，斯務全也。<span class="yinwen">疏</span>无趾交遊恭謹，重德輕身，唯欲務借聲名，不知務全生道，所以觸犯憲章，遭斯殘兀。形雖虧損，其德猶存，是故頻煩追討，務全道德。以德比形，故言尊足者存。存者，在也。<span class="yinwen">釋文</span><span class="normal">去其</span>羌吕反。</span>夫天无不覆，地无不載，<span class="jiazhu"><span class="yinwen">注</span>天不爲覆，故能常覆；地不爲載，故能常載。使天地而爲覆載，則有時而息矣；使舟能沈而爲人浮，則有時而沒矣。故物爲焉則未足以終其生也。<span class="yinwen">釋文</span><span class="normal">不爲</span>於僞反。下不爲、而爲皆同。</span>吾以夫子爲天地，安知夫子之猶若是也！」<span class="jiazhu"><span class="yinwen">注</span>責其不謹，不及天地也。<span class="yinwen">疏</span>夫天地亭毒，覆載無偏，而聖人德合二儀，固當弘普不棄，寧知夫子尚不捨形殘？善救之心，豈其如是也？</span></p>
<p class="em2 strong">孔子曰：「丘則陋矣。<span class="jiazhu"><span class="yinwen">疏</span>仲尼所陳，不過聖跡；无趾請學，務其全生。答淺問深，足成鄙陋也。</span>夫子胡不入乎，請講以所聞！」</p>
<p class="em2 strong">无趾出。<span class="jiazhu"><span class="yinwen">注</span>聞所聞而出，全其無爲也。<span class="yinwen">疏</span>夫子，无趾也。胡，何也。仲尼自覺鄙陋，情實多慚，故屈无趾，令其入室，語說所聞方內之道。既而<span class="shanchu" data-rel="蓬"></span><span class="buzi" data-rel="">蘧</span>廬久處，芻狗再陳，无趾惡聞，故默然而出也。</span>孔子曰：「弟子勉之！夫无趾，兀者也，猶務學以復補前行之惡，而況全德之人乎！」<span class="jiazhu"><span class="yinwen">注</span>全德者生便忘生。<span class="yinwen">疏</span>勉，勖勵也。夫无趾殘兀，尚實<span class="jiaozhusup">【校：「實」，《南華真經註疏》輯要本作「欲」。】</span>全生，補其虧殘，悔其前行。況賢人君子，形德兩全，生便忘生，德充於內者也。門人之類，宜勖之焉。<span class="yinwen">釋文</span><span class="normal">前行</span>下孟反。</span></p>
<p class="em2 strong">无趾語老耼曰：「孔丘之於至人，其<span class="jiaozhusup">【校：闕誤引張君房本其作□。】</span>未邪？彼何賓賓以學子爲？<span class="jiazhu"><span class="yinwen">注</span>怪其方復學於老耼。<span class="yinwen">疏</span>賓賓，恭勤貌也。夫玄德之人，窮理極妙，忘言絶學，率性生知。而仲尼執滯文字，專行聖跡，賓賓勤敬，問禮老君。以汝格量，故知其未如至人也，學子何爲者也？<span class="yinwen">釋文</span><span class="normal">語老</span>魚據反。<span class="normal">賓賓</span>司馬云：恭貌。張云：猶賢賢也。崔云：有所親疏也。簡文云：好名貌。◎俞樾曰：賓賓之義，釋文所引，皆望文生義，未達古訓。賓賓，猶頻頻也。<span class="titles">漢書</span>司馬相如傳仁頻并閭，顏注曰：頻字或作賓，是其例也。詩桑柔篇國步斯頻，說文目部作國步斯矉。書禹貢篇海濱廣斥，<span class="titles">漢書</span>地理志作海瀕廣潟。是皆賓聲頻聲相通之證。<span class="titles">廣雅</span><span class="titles">釋訓</span>：頻頻，比也。楊子法言學行篇，頻頻之黨，甚於鸒斯。皆可說此賓賓之義。</span>彼且蘄以諔詭幻怪之名聞，不知至人之以是爲己桎梏邪？」<span class="jiazhu"><span class="yinwen">注</span>夫無心者，人學亦學。然古之學者爲己，今之學者爲人，其弊也遂至乎爲人之所爲矣。夫師人以自得者，率其常然者也；舍己效人而逐物於外者，求乎非常之名者也。夫非常之名，乃常之所生<span class="jiaozhusup">【校：世德堂本有也字。】</span>。故學者非爲幻怪也，幻怪之生必由於學；禮者非爲華藻也，而華藻之興必由於禮。斯必然之理，至人之所無柰何，故以爲己之桎梏也<span class="jiaozhusup">【校：世德堂本無也字。】</span>。<span class="yinwen">疏</span>蘄，求也。諔詭，猶奇譎也。在手曰桎，在足曰梏，即今之杻械也。彼之仲尼，行於聖跡，所學奇譎怪異之事，唯求虛妄幻化之名。不知方外體道至人，用此聲敎爲己枷鎖也。<span class="yinwen">釋文</span><span class="normal">且蘄</span>音祈。<span class="normal">諔</span>尺叔反。<span class="normal">詭</span>九委反。李云：諔詭，奇異也。◎俞樾曰：淑與詭語意不倫，淑詭當讀爲弔詭。齊物論篇其名爲弔詭，正與此同。弔作淑者，古字通用，哀十六年左傳昊天不弔，周官大祝職先鄭注引<span class="buzi" data-rel="">作</span><span class="jiaozhusup">【校：作字依諸子平議補。】</span>閔天不淑，是其證矣。◎慶藩案：諔詭亦作俶詭。（見吕覽傷樂篇。）諔，猶俶也。薛綜注西京賦曰：詭，異也。高誘注淮南本經篇曰：詭文，奇異之文也。<span class="normal">幻</span>滑辯反。亦作𢆱。◎盧文弨曰：舊本𢆱作𠣎。案說文作<img alt="“幻”字小篆" data-original="../Images/bacd588a1a3fb26512d3393c50699bd4.gif" height="32px" src="../Images/bacd588a1a3fb26512d3393c50699bd4.gif" title="“幻”字小篆" width="32px"/>，從反予。<span class="normal">桎</span>之實反，郭真一反。木在足也。<span class="normal">梏</span>古毒反，木在手也。<span class="normal">爲己</span>于僞反。下者爲人同。<span class="normal">舍己</span>音捨。</span></p>
<p class="em2 strong">老耼曰：「胡不直使彼以死生爲一條，以可不可爲一貫者，解其桎梏，其可乎？」<span class="jiazhu"><span class="yinwen">注</span>欲以直理冥之，冀其無跡。<span class="yinwen">疏</span>无趾前見仲尼談講之日，何不使孔丘忘於仁義，混同生死，齊一是非？條貫既融，則是帝之縣解，豈非釋其枷鎖，解其杻械也！<span class="yinwen">釋文</span><span class="normal">一貫</span>古亂反。</span></p>
<p class="em2 strong">无趾曰：「天刑之，安可解！」<span class="jiazhu"><span class="yinwen">注</span>今仲尼非不冥也。顧自然之理，行則影從，言則嚮隨。夫順物則名跡斯立，而順物者非爲名也。非爲名則至矣，而終不免乎名，則孰能解之哉！故名者影嚮也，影嚮者形聲之桎梏也。明斯理也，則名跡可遺；名跡可遺，則尚彼可絶；尚彼可絶，則性命可全矣。<span class="yinwen">疏</span>仲尼憲章文武，祖述堯舜，刪詩書，定禮樂，窮陳蔡，圍商周，執於仁義，遭斯戮恥。亦猶行則影從，言則響隨，自然之勢，必至之宜也。是以陳跡既興，疵釁斯起，欲不困弊，其可得乎！故天然刑戮，不可解也。<span class="yinwen">釋文</span><span class="normal">嚮隨</span>許丈反。本又作向。下同。</span></p>
<p class="em2 strong">魯哀公問於仲尼曰：「衞有惡人焉，曰哀駘它。<span class="jiazhu"><span class="yinwen">注</span>惡，醜也。<span class="yinwen">疏</span>惡，醜也。言衞國有人，形容醜陋，內德充滿，爲物所歸。而哀駘是醜貌，因以爲名。<span class="yinwen">釋文</span><span class="normal">惡人</span>惡，貌醜也。<span class="normal">哀駘</span>音臺，徐又音殆。<span class="normal">它</span>徒何反。李云：哀駘，醜貌；它，其名。</span>丈夫與之處者，思而不能去也。婦人見之，請於父母曰『與爲人妻寧爲夫子妾』者，十數<span class="jiaozhusup">【校：趙諫議本十數作數十。】</span>而未止也。<span class="jiazhu"><span class="yinwen">疏</span>妻者，齊也，言其位齊於夫。妾者，接也，適可接事君子。哀駘才全德滿，爲物歸依，大順羣生，物忘其醜。遂使丈夫與<span class="buzi" data-rel="">之</span><span class="jiaozhusup">【校：之字依正文補。】</span>同處，戀仰不能捨去；婦人美其才德，競請爲其媵妾。十數未止，明其慕義者多；不爲人妻，彰其道能感物也。</span>未嘗有聞其唱者也，常和人而已矣。<span class="jiazhu"><span class="yinwen">疏</span>滅跡匿端，謙居物後，直置應和而已，未嘗誘引先唱。<span class="yinwen">釋文</span><span class="normal">常和</span>户卧反。下同。</span>无君人之位以濟乎人之死，<span class="jiazhu"><span class="yinwen">注</span>明物不由權勢而往。<span class="yinwen">疏</span>夫人君者，必能赦過宥罪，恤死護生。駘它窮爲匹夫，位非南面，無權無勢，可以濟人。明其懷人不由威力。</span>无聚禄以望人之腹。<span class="jiazhu"><span class="yinwen">注</span>明非求食而往。<span class="yinwen">疏</span>夫儲積倉廩，招迎士眾歸湊，本希飽腹。而駘它既無聚禄，何以致人！明其慕義非由食往也。◎李楨曰：望人之望，當讀如易月幾望之朢。說文：朢，月滿也。與望各字。腹滿則飽，猶月滿爲朢，故以擬之。與逍遥游篇腹猶果然同一字法。假望爲朢，不見其妙。</span>又以惡駭天下，<span class="jiazhu"><span class="yinwen">注</span>明不以形美故往。<span class="yinwen">疏</span>駘它形容，異常鄙陋，論其醜惡，驚駭天下，明其聚眾，非由色往。<span class="yinwen">釋文</span><span class="normal">惡駭</span>胡楷反。崔本作駴。</span>和而不唱，<span class="jiazhu"><span class="yinwen">注</span>非招而致之。<span class="yinwen">疏</span>譬幽谷之響，直而無心，既不以言說招攜，非由先物而唱者也。</span>知不出乎四域，<span class="jiazhu"><span class="yinwen">注</span>不役思於分外。<span class="yinwen">疏</span>域，分也。忘心遣智，率性任真，未曾役思運懷，緣於四方分外也。<span class="yinwen">釋文</span><span class="normal">役思</span>息嗣反。</span>且而雌雄合乎前。<span class="jiazhu"><span class="yinwen">注</span>夫才全者與物無害，故入獸不亂羣，入鳥不亂行，而爲萬物之林藪。<span class="yinwen">疏</span>雌雄，禽獸之類也。夫才全之士，與物同波，人無害物之心，物無畏人之慮，故鳥與獸且羣聚於前也。<span class="yinwen">釋文</span><span class="normal">雌雄合乎前</span>李云：禽獸屬也。<span class="normal">亂行</span>户剛反。</span>是必有異乎人者也。<span class="jiazhu"><span class="yinwen">疏</span>一無權勢，二無利禄，三無色貌，四無言說，五無知慮。夫聚集人物，必不徒然，今駘它爲眾歸依，不由前之五事，以此而驗，固異於常人者也。</span>寡人召而觀之，果以惡駭天下。與寡人處，不至以月數，而寡人有意乎其爲人也；<span class="jiazhu"><span class="yinwen">注</span>未經月已覺其有遠處。<span class="yinwen">疏</span>既聞有異，故命召看之。形容醜陋，果驚駭於天下。共其同處，不過二旬，觀其爲人，察其意趣，心神凝淡，<span class="shanchu" data-rel="似"></span><span class="buzi" data-rel="">以</span><span class="jiaozhusup">【校：「似」，《南華真經註疏》從道藏成疏本、輯要本作「以」，「以」通「已」。據之改。】</span>覺深遠也。</span>不至乎期年，而寡人信之。國无宰，寡<span class="jiaozhusup">【校：世德堂本寡上有而字。】</span>人傳國焉。<span class="jiazhu"><span class="yinwen">注</span>委之以國政。<span class="yinwen">疏</span>日月既久，漬鍊彌深，是以共處一年，情相委信。而國無良宰，治道未弘，庶屈賢人，傳於國政者也。<span class="yinwen">釋文</span><span class="normal">期年</span>音基。<span class="normal">傳國</span>丈專反。</span>悶然而後應，<span class="jiazhu"><span class="yinwen">注</span>寵辱不足以驚其神。<span class="yinwen">疏</span>悶然而後應，不覺之容，亦是虛淡之貌。既無情於利禄，豈有意於榮華，故同彼世人，悶然而應之也。<span class="yinwen">釋文</span><span class="normal">悶然</span>音門。李云：不覺貌。崔<span class="jiaozhusup">【校：崔下疑脱作閒二字。】</span>云：有頃之閒也。<span class="normal">後應</span>應對之應。</span>氾<span class="shanchu" data-rel="而"></span><span class="jiaozhusup">【校：而字依趙本及疏文刪。】</span>若辭。<span class="jiazhu"><span class="yinwen">注</span>人辭亦辭。<span class="yinwen">疏</span>氾若者，是無的當不係之貌也。雖無驚於寵辱，亦乃同塵以遜讓，故氾然常人辭亦辭也。<span class="yinwen">釋文</span><span class="normal">氾</span>浮劍反，不係也。</span>寡人醜乎，卒授之國。无幾何也，去寡人而行，寡人卹焉若有亡也，若无與樂是國也。是何人者也？」<span class="jiazhu"><span class="yinwen">疏</span>愧，慚也。卒，終也。幾何，俄頃也。卹，憂也。寡人是五等之謙稱也。既見良人，氾然虛淡，中心愧醜，戀慕殷勤，終欲與之國政，屈爲卿輔。俄頃之間，逃遁而去，喪失賢宰，實懷憂卹，情之恍惚，若有遺亡，雖君魯邦，曾無歡樂。來喜去憂，感動如此，何人何術，一至於斯？<span class="yinwen">釋文</span><span class="normal">醜乎</span>李云：醜，慚也。崔云：愧也。<span class="normal">無幾</span>居豈反。<span class="normal">與樂</span>音洛。</span></p>
<p class="em2 strong">仲尼曰：「丘也嘗使於楚矣，適見㹠子食於其死母者，<span class="jiazhu"><span class="yinwen">注</span>食乳也。<span class="yinwen">釋文</span><span class="normal">嘗使於楚矣</span>使，音所吏反。本亦作遊，本又直云嘗於楚矣。<span class="normal">㹠子</span>本又作豚，徒門反。<span class="normal">食於</span>音飲，邑錦反。注同。舊如字，簡文同。</span>少焉眴若皆棄之而走。不見己焉爾，不得類焉爾。<span class="jiazhu"><span class="yinwen">注</span>夫生者以才德爲類，死而才德去矣，故生者以失類而走也。故含德之厚，<span class="shanchu" data-rel="者"></span><span class="jiaozhusup">【校：者字依世德堂本刪。】</span>比於赤子，無往而不爲之赤子也，則天下莫之害，斯得類而明己故也。情苟類焉，則雖形不與同而物無害心；情類苟亡，<span class="shanchu" data-rel="雖"></span>則<span class="buzi" data-rel="">雖</span><span class="jiaozhusup">【校：則雖依世德堂本互易。】</span>形同母子而不足以固其志矣。<span class="yinwen">疏</span>哀公陳己心跡以問孔子，孔子以豚子爲譬，以答哀公：「丘曾領門徒，遊行楚地，適見豚子飲其死母之乳，眴目之頃，少時之閒，棄其死母，皆散而走。不見己類，所以爲然。」故郭注云，生者以才德爲類，死而才德去矣，故生者以失類而走也。以況哀公素無才德，非是己類，棄捨而去。駘它才德既全，<span class="buzi" data-rel="">比</span><span class="jiaozhusup">【校：比字依注文補。】</span>於赤子，物之親愛，固是其宜矣。<span class="yinwen">釋文</span><span class="normal">眴若</span>本亦作瞬，音舜。司馬云：驚貌。崔云：目動也。謂死母目動。◎俞樾曰：眴若，猶眴然也。徐无鬼篇眾狙見之，恂然棄而走。此云眴若，彼云恂然，文異義同。眴恂並𠣬之假字。說文兮部：𠣬，驚辭也。從兮，旬聲。眴恂亦從旬聲，故得通用。釋文引司馬曰：驚貌，得之矣。眴若皆棄之而走，言㹠子皆驚而走也。葢始焉不知其爲死母，就之而食；少焉覺其死，故皆驚走也。眴若二字，以其子言，不以其母言。釋文又引崔云，目動也，謂死母目動。然則其母不死，與下意不合矣。下文不見己焉爾，不得類焉爾，郭注曰，夫生者以才德爲類，死而才德去矣，故生者以失類而走也。若從崔說，死母之目尚動，是其才德未去，何爲以失類而走乎？</span>所愛其母者，非愛其形也，愛使其形者也。<span class="jiazhu"><span class="yinwen">注</span>使形者，才德也。<span class="yinwen">疏</span>郭注曰，使形者才德也。而才德者，精神也。豚子愛母，愛其精神；人慕駘它，慕其才德者也。</span>戰而<span class="jiaozhusup">【校：趙諫議本無而字。】</span>死者，其人之葬也不以翣資；<span class="jiazhu"><span class="yinwen">注</span>翣者，武所資也。戰而死者無武也，翣將安施！<span class="yinwen">釋文</span><span class="normal">翣資</span>所甲反，扇也，武王所造。宋均云：武飾也。李云：資，送也。崔本作翣杴，音坎，謂先人墳墓也。◎盧文弨曰：李下舊無云字，案當有，今增。</span>刖者之屨，无爲愛之；<span class="jiazhu"><span class="yinwen">注</span>所愛屨者，爲足故耳。<span class="yinwen">釋文</span><span class="normal">爲足</span>于僞反。</span>皆无其本矣。<span class="jiazhu"><span class="yinwen">注</span>翣屨者以足武爲本。<span class="yinwen">疏</span>翣者，武飾之具，武王爲之，或云周公作也。其形似方扇，<span class="shanchu" data-rel="使"></span><span class="buzi" data-rel="">飾</span>車兩邊。軍將行師，陷陣而死，及其葬日，不用翣資。是知翣者武之所資，屨者足之所<span class="shanchu" data-rel="使"></span>用，形者神之所使；無足<span class="buzi" data-rel="">則</span>屨無所用，無武則翣無所資，無神則形無所<span class="shanchu" data-rel="愛"></span><span class="buzi" data-rel="">受</span>。然翣屨以足武爲本，形貌以才德爲原，二者無本，故並無用也。</span>爲天子之諸御，不爪翦，不穿耳；<span class="jiazhu"><span class="yinwen">注</span>全其形也。</span>取妻者止於外，不得復使。<span class="jiazhu"><span class="yinwen">注</span>恐傷其形。<span class="yinwen">疏</span>夫帝王宮闈，揀擇御女，穿耳翦爪，恐傷其形。匹夫取妻，停於外務，使役驅馳，慮虧其色。此重舉譬以況全才也。<span class="yinwen">釋文</span><span class="normal">不得復使</span>扶又反。章末注同。崔本作不得復使<span class="shanchu" data-rel="矣"></span><span class="buzi" data-rel="">入</span><span class="jiaozhusup">【校：入字依釋文原本改。】</span>，云：不復入直也。◎家世父曰：不爪翦，不穿耳，謂不加修飾而後本質見。止於外不復使，謂不交涉他事而後精神專一。郭象以爲恐傷其形，誤也。</span>形全猶足以爲爾，<span class="jiazhu"><span class="yinwen">注</span>採擇嬪御及燕爾新昏，本以形好爲意者也。故形之全也，猶<span class="jiaozhusup">【校：趙本猶作無。】</span>以降至尊之情，回貞女之操也。<span class="yinwen">釋文</span><span class="normal">形好</span>呼報反。</span>而況全德之人乎！<span class="jiazhu"><span class="yinwen">注</span>德全而物愛之，宜矣。<span class="yinwen">疏</span>爾，然也。夫形之全具，尚能降真人，感貞女，而況德全乎！此合譬也。故郭注云，德全而物愛之，宜矣哉！</span>今哀駘它未言而信，无功而親，使人授己國，唯恐其不受也，是必才全而德不形者也。」<span class="jiazhu"><span class="yinwen">疏</span>夫親由績彰，信藉言顯。今駘它未至言說而已遭委信，本無功績而付託實親，遂使魯侯虛襟授其朝政，卑己遜讓，唯恐不受。如是之人，必當才智全具而推功於物，故德不形見之也。</span></p>
<p class="em2 strong">哀公曰：「何謂才全？」<span class="jiazhu"><span class="yinwen">疏</span>前雖標舉，於義未彰，故發此疑，庶希後答。</span></p>
<p class="em2 strong">仲尼曰：「死生存亡，窮達貧富，賢與不肖毁譽，飢渴寒暑，是事之變，命之行也；<span class="jiazhu"><span class="yinwen">注</span>其理固當，不可逃也。故人之生也，非誤生也；生之所有，非妄有也。天地雖大，萬物雖多，然吾之所遇適在於是，則雖天地神明，國家聖賢，絶力至知而弗能違也。故凡所不遇，弗能遇也，其所遇，弗能不遇也；<span class="buzi" data-rel="">凡</span><span class="jiaozhusup">【校：凡字依世德堂本補。】</span>所不爲，弗能爲也，其所爲，弗能不爲也；故付之而自當矣。<span class="yinwen">疏</span>夫二儀雖大，萬物雖多，人生所遇，適在於是。故前之八對，並是事物之變化，天命之流行，而留之不停，推之不去，安排任化。所遇<span class="shanchu" data-rel="所"></span><span class="buzi" data-rel="">斯</span><span class="jiaozhusup">【校：斯字依劉文典補正本改。】</span>適。自非德充之士，其孰能然！此則仲尼答哀公才全之義。<span class="yinwen">釋文</span><span class="normal">毁譽</span>音餘。</span>日夜相代乎前，<span class="jiazhu"><span class="yinwen">注</span>夫命行事變，不舍晝夜，推之不去，留之不停。故才全者，隨所遇而任之。<span class="yinwen">釋文</span><span class="normal">不舍</span>音捨。</span>而知不能規乎其始者也。<span class="jiazhu"><span class="yinwen">注</span>夫始非知之所規，而故非情之所留。是以知命之必行，事之必變者，豈於終規始，在新戀故哉？雖有至知而弗能規也。逝者之往，吾柰之何哉！<span class="yinwen">疏</span>夫命行事變，其速如馳；代謝遷流，不舍晝夜。一前一後，反覆循環，雖有至知，不能測度，豈復在新戀故，在終規始哉？葢不然也。唯當隨變任化，則無往而不逍遥也。</span>故不足以滑和，<span class="jiazhu"><span class="yinwen">注</span>苟知性命之固當，則雖死生窮達，千變萬化，淡然自若而和理在身矣。<span class="yinwen">疏</span>滑，亂也。雖復事變命遷，而隨形任化，淡然自若，不亂於中和之道也。<span class="yinwen">釋文</span><span class="normal">以滑</span>音骨。<span class="normal">淡然</span>徒蹔反。</span>不可入於靈府。<span class="jiazhu"><span class="yinwen">注</span>靈府者，精神之宅也。夫至足者，不以憂患經神，若皮外而過去。<span class="yinwen">疏</span>靈府者，精神之宅，所謂心也。經寒<span class="shanchu" data-rel="涉"></span>暑，<span class="buzi" data-rel="">涉</span>治亂，千變萬化，與物俱往，未當<span class="jiaozhusup">【校：「當」，《南華真經註疏》從輯要本作「嘗」。】</span>概意，豈復關心耶！</span>使之和豫，通而不失於兑；<span class="jiazhu"><span class="yinwen">注</span>苟使和性不滑，靈府閒豫，則雖涉乎至變，不失其兑然也。<span class="yinwen">疏</span>兑，徧悦也。體窮通，達生死，遂使所遇和樂，中心逸豫，經涉夷險，兑然自得，不失其適悦也。<span class="yinwen">釋文</span><span class="normal">於兑</span>徒外反。李云：悦也。<span class="normal">閒豫</span>音閑。</span>使日夜无郤<span class="jiaozhusup">【校：敦煌本郤作陳。】</span><span class="jiazhu"><span class="yinwen">注</span>泯然常任之。<span class="yinwen">疏</span>郤，閒也。<span class="shanchu" data-rel="駘它"></span><span class="buzi" data-rel="">氣化</span><span class="jiaozhusup">【校：「駘它」，《南華真經註疏》從輯要本作「氣化」。據之改。】</span>流轉，日夜不停，心心相係，亦無閒斷也。<span class="yinwen">釋文</span><span class="normal">無郤</span>去逆反。李云：閒也。</span>而與物爲春，<span class="jiazhu"><span class="yinwen">注</span>羣生之所賴也。<span class="yinwen">疏</span>慈照有生，恩霑動植，與物仁惠，事等青春。</span>是接而生時於心者也。<span class="jiazhu"><span class="yinwen">注</span>順四時而俱化。<span class="yinwen">疏</span>是者，指斥以前事也。才全之人，接濟羣品，生長萬物，應赴順時，無心之心，逗機而照者也。<span class="yinwen">釋文</span><span class="normal">是接而生時乎心者也</span>司馬云：接至道而和氣在心也。李云：接萬物而施生，順四時而俱作。◎盧文弨曰：今本書乎作於。</span>是之謂才全。」<span class="jiazhu"><span class="yinwen">疏</span>總結以前，是才全之義也。</span></p>
<p class="em2 strong">「何謂德不形？」<span class="jiazhu"><span class="yinwen">疏</span>已領才全，未悟德不形義。更相發問，庶聞後旨也。</span></p>
<p class="em2 strong">曰：「平者，水停之盛也。<span class="jiazhu"><span class="yinwen">注</span>天下之平，莫盛於停水也。<span class="yinwen">疏</span>停，止也。而天下均平，莫盛於止水。故上文云人莫鑒於流水而必鑒於止水。此舉爲譬，以彰德不形義故也。</span>其可以爲法也，<span class="jiazhu"><span class="yinwen">注</span>無情至平，故天下取正焉。</span>內保之而外不蕩也。<span class="jiazhu"><span class="yinwen">注</span>內保其明，外無情僞，玄鑒洞照，與物無私，故能全其平而行其法也。<span class="yinwen">疏</span>夫水性澄清，鑒照於物，大匠雖巧，非水不平。故能保守其明而不波蕩者，可以軌<span class="shanchu" data-rel="徹"></span><span class="buzi" data-rel="">轍</span>工人，洞鑒妍醜也。故下文云水平中準，大匠取則焉。況至人冥真合道，和光<span class="shanchu" data-rel="和"></span><span class="buzi" data-rel="">利</span><span class="jiaozhusup">【校：利字依應帝王篇名實不入句下疏文改。後同。】</span>物，模楷蒼生，動而常寂，故云內保之而外不蕩者也。<span class="yinwen">釋文</span><span class="normal">情爲</span>于僞反。◎慶藩案：情爲即情僞也。古爲僞二字通用。<span class="titles">史記</span>小司馬本五帝紀平秩南爲，<span class="titles">漢書</span>王莽傳作南僞。禮月令作爲淫巧，鄭注曰：今月令作爲作詐僞。左定公十二年傳子僞不知，釋文：僞，一作爲。<span class="titles">荀子</span><span class="titles">性惡篇</span>，可學而能，可事而成之在人者謂之僞。僞即爲也。皆其證。</span>德者，成和之脩也。<span class="jiazhu"><span class="yinwen">注</span>事得以成，物得以和，謂之德也。<span class="yinwen">疏</span>夫成於庶事，和於萬物者，非盛德孰能之哉！必也先須修身立行，後始可成事和物。<span class="shanchu" data-rel="之德"></span><span class="buzi" data-rel="">物得</span>以和而我不喪者，方可以謂之德也。</span>德不形者，物不能離也。」<span class="jiazhu"><span class="yinwen">注</span>無事不成，無物不和，此德之不形也。是以天下樂推而不厭。<span class="yinwen">疏</span>夫明齊日月而歸明於昧，功侔造化而歸功於物者，<span class="shanchu" data-rel="也"></span><span class="buzi" data-rel="">此</span><span class="jiaozhusup">【校：此字依注文改。】</span>德之不形也。是以含德之厚，比於赤子，天下樂推而不厭，斯物不離之者也。<span class="yinwen">釋文</span><span class="normal">能離</span>力智反。</span></p>
<p class="em2 strong">哀公異日以告閔子曰：「始也吾以南面而君天下，執民之紀而憂其死，吾自以爲至通矣。今吾聞至人之言，恐吾无其實，輕用吾身而亡其國。吾與孔丘，非君臣也，德友而已矣。」<span class="jiazhu"><span class="yinwen">注</span>聞德充之風者，雖復哀公，猶欲遺形骸，忘貴賤也。<span class="yinwen">疏</span>姓閔，名損，字子騫，宣尼門人，在四科之數，甚有孝德，魯人也。異日，猶它日也。南面，君位也。初始未悟，矜於魯君，執持綱紀，憂於兆庶，養育敎誨，恐其夭死。用斯治術，爲至美至通。今聞尼父言談，且陳才德之義，魯侯悟解，方覺前非。至通憂死之言，更成虛幻；執紀南面之大，都無實録；於是隳肢體，黜聰明，遺尊卑，忘爵位，觀魯邦若蝸角，視己形如隙影，友仲尼以全道德，禮司寇以異君臣。故知<span class="jiaozhusup">【校：「知」，《南華真經註疏》從輯要本作「如」。】</span>莊老之談，其風清遠，德充之美，一至於斯。<span class="yinwen">釋文</span><span class="normal">閔子</span>孔子弟子閔子騫也。</span></p>
<p class="em2 strong">闉跂支離无脤說衞靈公，靈公說之；而視全人，其脰肩肩。甕㼜大癭說齊桓公，桓公說之；而視全人，其脰肩肩。<span class="jiazhu"><span class="yinwen">注</span>偏情一往<span class="jiaozhusup">【校：趙諫議本作性。】</span>，則醜者更好而好者更醜也。<span class="yinwen">疏</span>闉，曲也，謂攣曲企腫而行。脤，脣也，謂支體坼裂，傴僂殘病，復無脣也。㼜，盆也。脰，頸也。肩肩，細小貌也。而支離殘病，企腫而行；瘤癭之病，大如盆甕。此二人者，窮天地之陋，而俱能忘形建德，體道談玄。遂使齊衞兩君，欽風愛悦，美其盛德，不覺病醜，顧視全人之頸，翻小而自<span class="jiaozhusup">【校：「自」，《南華真經註疏》從輯要本作「似」。】</span>肩肩者。<span class="yinwen">釋文</span><span class="normal">闉</span>音因，郭烏年反。<span class="normal">跂</span>音企，郭其逆反。<span class="normal">支離無脤</span>徐市軫反，又音脣。司馬云：闉，曲；跂，企也。闉跂支離，言腳常曲，行體不正卷縮也。無脤，名也。崔云：闉跂，偃者也。支離，傴者也。脤，脣同。簡文云：跂，行也。脤，臀也。◎慶藩案：慧琳一切經音義一百肇論卷上引司馬云：跂，望也。釋文闕。<span class="normal">說衞</span>始銳反，又如字。下說齊桓同。<span class="normal">說之</span>音悦。下說之同。<span class="normal">脰</span>音豆，頸也。<span class="normal">肩肩</span>胡咽反，又胡恩反。李云：羸小貌。崔云：猶玄玄也。簡文云：直貌。◎李楨曰：攷工梓人文數目顅脰，注云：顅，長脰貌，與肩肩義合。知肩是省借，本字當作顅。並可据鄭注補釋文一義。<span class="normal">甕</span>烏送反，郭於寵反。<span class="normal">㼜</span>烏葬反，郭於兩反。李云：甕㼜，大癭貌。崔同。<span class="normal">大癭</span>一領反。說文云：瘤也。</span>故德有所長而形有所忘，<span class="jiazhu"><span class="yinwen">注</span>其德長於順物，則物忘其醜；長於逆物，則物忘其好。<span class="yinwen">疏</span>大癭支離，道德長遠，遂使齊侯衞主，忘其形惡。</span>人不忘其所忘而忘其所不忘，此謂誠忘。<span class="jiazhu"><span class="yinwen">注</span>生則愛之，死則棄之。故德者，世之所不忘也；形者，理之所不存也。故夫忘形者，非忘也；不忘形而忘德者，乃誠忘也。<span class="yinwen">疏</span>誠，實也。所忘，形也；不忘，德也；忘形易而忘德難也，故謂形爲所忘，德爲不忘也。不忘形而忘德者，此乃真實<span class="shanchu" data-rel="志"></span><span class="buzi" data-rel="">忘</span><span class="jiaozhusup">【校：忘字依正文改。】</span>。斯德不形之義也。</span>故聖人有所遊，<span class="jiazhu"><span class="yinwen">注</span>遊於自得之場，放之而無不至者，才德全也。<span class="yinwen">疏</span>物我雙遣，形德兩忘，故放任乎變化之場，遨遊於至虛之域也。</span>而知爲孽，約爲膠，德爲接，工爲商。<span class="jiazhu"><span class="yinwen">注</span>此四者自然相生，其理已具。<span class="yinwen">疏</span>夫至人道邁三清而神遊六合，故藴智以救<span class="shanchu" data-rel="殃"></span><span class="buzi" data-rel="">妖</span><span class="jiaozhusup">【校：「殃」，《南華真經註疏》從道藏成疏本作「妖」。據之改。】</span>孽，約束以檢散心，樹德以接蒼生，工巧以利羣品。此之四事，凡類有之，大聖慈救，同塵順物也。<span class="yinwen">釋文</span><span class="normal">而知</span>音智，下同。<span class="normal">爲孽</span>魚列反。司馬云：智慧生妖孽。<span class="normal">約爲膠</span>司馬云：約束而後有如膠漆。崔云：約誓所以爲膠固。<span class="normal">德爲接</span>司馬云：散德以接物也。<span class="normal">工爲商</span>司馬云：工巧而商賈起。</span>聖人不謀，惡用知？不斲，惡用膠？无喪，惡用德？不貨，惡用商？<span class="jiazhu"><span class="yinwen">注</span>自然已具，故聖人無所用其己也。<span class="yinwen">疏</span>惡，何也。至人不<span class="shanchu" data-rel="殃"></span><span class="buzi" data-rel="">妖</span><span class="jiaozhusup">【校：「殃」，《南華真經註疏》從道藏成疏本、輯要本作「妖」。據之改。】</span>孽謀謨，何用智惠？不散亂彫斲，何用膠固？本不喪道，用德何爲？不貴難得之貨，無勞商賈。衹爲和光<span class="shanchu" data-rel="和"></span><span class="buzi" data-rel="">利</span>物，是故有之者也。<span class="yinwen">釋文</span><span class="normal">惡用</span>音烏，下同。<span class="normal">不斲</span>陟角反。<span class="normal">無喪</span>息浪反。</span>四者，天鬻也。天鬻者，天食也。<span class="jiazhu"><span class="yinwen">注</span>言自然而稟之。<span class="yinwen">疏</span>鬻，食也。食，稟也。天，自然也。以前四事，蒼生有之，稟自天然，各率其性，聖人順之，故無所用己也。<span class="yinwen">釋文</span><span class="normal">天鬻</span>音育，養也。<span class="normal">天食</span>音嗣，亦如字。</span>既受食於天，又惡用人！<span class="jiazhu"><span class="yinwen">注</span>既稟之自然，其理已足。則雖沈思以免難，或明戒以避禍，物無妄然，皆天地之會，至理所趣。必自思之，非我思也；必自不思，非我不思也。或思而免之，或思而不免，或不思而免之，或不思而不免。凡此皆非我也，又奚爲哉？任之而自至也。<span class="yinwen">疏</span>稟之自然，各有定分。何須分外添足人情！違天任人，故至悔者也。<span class="yinwen">釋文</span><span class="normal">受食</span>如字，又音嗣。<span class="normal">沈思</span>息嗣反，亦如字。<span class="normal">免難</span>乃旦反。</span>有人之形，<span class="jiazhu"><span class="yinwen">注</span>視其形貌若人。</span>无人之情。<span class="jiazhu"><span class="yinwen">注</span>掘若槁木之枝。<span class="yinwen">疏</span>聖人同塵在世，有生處之形容<span class="jiaozhusup">【校：「容」，《南華真經註疏》從輯要本作「骸」。】</span>；體道虛忘，無是非之情慮。<span class="yinwen">釋文</span><span class="normal">掘若</span>其勿反。<span class="normal">槁木</span>苦老反。</span>有人之形，故羣於人，<span class="jiazhu"><span class="yinwen">注</span>類聚羣分，自然之道。<span class="yinwen">疏</span>和光混跡，羣聚世間。此解有人之形。<span class="yinwen">釋文</span><span class="normal">羣分</span>如字。</span>无人之情，故是非不得於身。<span class="jiazhu"><span class="yinwen">注</span>無情，故付之於物也。<span class="yinwen">疏</span>譬彼靈真，絶無性識；既忘物我，何有是非！此解無人之情故也。</span>眇乎小哉，所以屬於人也！<span class="jiazhu"><span class="yinwen">注</span>形貌若人。<span class="yinwen">疏</span>屬，係也。跡閔嚚俗，形係人羣，與物不殊，故稱眇小也。此結有人之形耳。<span class="yinwen">釋文</span><span class="normal">眇</span>亡小反。簡文云：陋也。◎慶藩案：慧琳一切經音義九十八廣弘明集音卷十五引司馬云：眇，高視也。釋文闕。</span>謷乎大哉，獨成其天！<span class="jiazhu"><span class="yinwen">注</span>無情，故浩然無不任。無不任者，有情之所未能也，故無情而獨<span class="jiaozhusup">【校：趙本獨作及。】</span>成天也。<span class="yinwen">疏</span>謷，高大貌也。謷然大敎，萬境都忘，智德高深，凝照弘遠。故歎美大人，獨成自然之至。此結無人之情也。<span class="yinwen">釋文</span><span class="normal">謷乎</span>五羔反，徐五報反。簡文云：放也。今取遨遊義也。<span class="normal">獨成其天</span>如字。崔本天字作大，云：類同於人，所以爲小；情合於天，所以爲大</span></p>
<p class="em2 strong">惠子謂莊子曰：「人故无情乎？」<span class="jiazhu"><span class="yinwen">疏</span>前文云，有人之形，無人之情。惠施引此語來質疑。莊子所言人者，必固無情慮乎？然莊惠二賢，並遊心方外，故常稟而爲論端。</span></p>
<p class="em2 strong">莊子曰：「然。」<span class="jiazhu"><span class="yinwen">疏</span>然，如是也。許其所問，故答云然。</span></p>
<p class="em2 strong">惠子曰：「人而无情，何以謂之人？」<span class="jiazhu"><span class="yinwen">疏</span>若無情智，何名爲人？此是惠施進責之辭，問於莊子。</span></p>
<p class="em2 strong">莊子曰：「道與之貌，天與之形，惡得不謂之人？」<span class="jiazhu"><span class="yinwen">注</span>人之生也，非情之所生也；生之所知，豈情之所知哉？故有情於爲離曠而弗能也，然離曠以無情而聰明矣；有情於爲賢聖而弗能也，然賢聖以無情而賢聖矣。豈直賢聖絶遠而離曠難慕哉？雖下愚聾瞽及雞鳴狗吠，豈有情於爲之，亦終不能也。不問遠之與近，雖去己一分，顏孔之際，終莫之得也。是以關之萬物，反取諸身，耳目不能以易任成功，手足不能以代司致業。故嬰兒之始生也，不以目求乳，不以耳向明，不以足操物，不以手求行。豈百骸無定司，形貌無素主，而專由情以制之哉！<span class="yinwen">疏</span>惡，何也。虛通之道，爲之相貌；自然之理，遺其形質。形貌具有，何得不謂之人？且形之將貌，葢亦不殊。道與自然，互其文耳。欲顯明斯義，故重言之也。<span class="yinwen">釋文</span><span class="normal">惡得</span>音烏。下惡得同。<span class="normal">吠</span>扶廢反。<span class="normal">一分</span>如字。<span class="normal">足操</span>七刀反。</span>
</p>
<p class="em2 strong">惠子曰：「既謂之人，惡得无情？」<span class="jiazhu"><span class="yinwen">注</span>未解形貌之非情也。<span class="yinwen">疏</span>既名爲人，理懷情慮。若無情識，何得謂之人？此是惠施未解形貌之非情。<span class="yinwen">釋文</span><span class="normal">未解</span>音蟹。</span></p>
<p class="em2 strong">莊子曰：「是非吾所謂情也。<span class="jiazhu"><span class="yinwen">注</span>以是非爲情，則無是無非無好無惡者，雖有形貌，直是人耳，情將安寄！<span class="yinwen">疏</span>吾所言情者，是非彼我好惡憎嫌等也。若無是無非，雖有形貌，直是人耳，情將安寄！</span>吾所謂无情者，言人之不以好惡內傷其身，<span class="jiazhu"><span class="yinwen">注</span>任當而直前者，非情也。<span class="yinwen">疏</span>莊子所謂無情者，非木石其懷也，止言不以好惡緣慮分外，遂成性而內理其身者也。何則？藴虛照之智，無情之情也。</span>常因自然而不益生也。」<span class="jiazhu"><span class="yinwen">注</span>止於當也。<span class="yinwen">疏</span>因任自然之理，以此爲常；止於所稟之涯，不知生分。</span></p>
<p class="em2 strong">惠子曰：「不益生，何以有其身？」<span class="jiazhu"><span class="yinwen">注</span>未明生之自生，理之自足。<span class="yinwen">疏</span>若不資益生道，何得有此身乎？未解生之自生，理之自足者也。</span></p>
<p class="em2 strong">莊子曰：「道與之貌，天與之形，<span class="jiazhu"><span class="yinwen">注</span>生理已自足於形貌之中，但任之則身存。<span class="yinwen">疏</span>道與形貌，生理已足，但當任之，無勞措意也。</span>无以好惡內傷其身。<span class="jiazhu"><span class="yinwen">注</span>夫好惡之情，非所以益生，祇足以傷身，以其生之有分也。<span class="yinwen">疏</span>還將益以酬後問也。<span class="yinwen">釋文</span><span class="normal">無以好惡</span>呼報反。下烏路反。注同。<span class="normal">祇足</span>音支。</span>今子外乎子之神，勞乎子之精，倚樹而吟，據槁梧而瞑。<span class="jiazhu"><span class="yinwen">注</span>夫神不休於性分之內，則外矣；精不止於自生之極，則勞矣。故行則倚樹而吟，坐則據梧而睡，言有情者之自困也。<span class="yinwen">疏</span>槁梧，夾膝几也。惠子未遺筌蹄，耽內名理，疏外神識，勞苦精靈，故行則倚樹而吟詠，坐則隱几而談說，是以形勞心倦，疲怠而瞑者也。<span class="yinwen">釋文</span><span class="normal">倚樹</span>於綺反。<span class="normal">據槁</span>苦老反。<span class="normal">梧</span>音吾。<span class="normal">而瞑</span>音眠。崔云：據琴而睡也。<span class="normal">而睡</span>垂臂反。</span>天選子之形，子以堅白鳴！」<span class="jiazhu"><span class="yinwen">注</span>言凡子所爲，外神勞精，倚樹據梧，且吟且睡，此世之所謂情也。而云天選，明夫情<span class="jiaozhusup">【校：趙諫議本情作此。】</span>者非情之所生，而況他哉！故雖萬物萬形，云爲趣舍，皆在無情中來，又何用情於其閒哉！<span class="yinwen">疏</span>選，授也。鳴，言說也。自然之道，授與汝形，夭壽妍醜，其理已定，無勞措意，分外益生。而子稟性聰明，辨析<span class="shanchu" data-rel="明"></span><span class="buzi" data-rel="">名</span><span class="jiaozhusup">【校：名字依劉文典說改。】</span>理，執持己德，炫燿眾人。亦何異乎公孫龍作白馬論，云白馬非馬，堅守斯論，以此自多！信有其言而無其實，能伏眾人之口，不能伏眾人之心。今子分外誇談，即是斯之類也。<span class="yinwen">釋文</span><span class="normal">天選</span>宣轉反，舊思緩反。</span></p> 



</div></body></html>