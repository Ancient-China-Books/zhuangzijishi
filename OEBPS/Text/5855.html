<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-讓王第二十八</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="讓王第二十八">讓王第二十八</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">釋文</span>以事名篇。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>堯以天下讓許由，許由不受。又讓於子州支父，子州支父曰：「以我爲天子，猶之可也。雖然，我適有幽憂之病。方且治之，未暇治天下也。」<span class="jiazhu"><span class="yinwen">疏</span>堯許事跡，具載內篇。姓子，名州，字支父，懷道之人，隱者也。堯知其賢，讓以帝位。以我爲帝，亦當能以爲事，故言猶之可也。幽，深也。憂，勞也。言我滯竟幽深，固心憂勞，且欲脩身，庶令合道，未有閒暇緝理萬機也。<span class="yinwen">釋文</span><span class="normal">子州支父</span>音甫。李云：支父，字也，即支伯也。<span class="normal">幽憂之病</span>王云：謂其病深固也。</span>夫天下至重也，而不以害其生，又況他物乎！<span class="jiazhu"><span class="yinwen">疏</span>夫位登九五，威跨萬乘，人倫尊重，莫甚於此，尚不以斯榮貴損害生涯，況乎他外事物，何能介意也！</span>唯无以天下爲者，可以託天下也。<span class="jiazhu"><span class="yinwen">疏</span>夫忘天下者，無以天下爲也，唯此之人，可以委託於天下也。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>舜讓天下於子州支伯。子州支伯曰：「予適有幽憂之病，方且治之，未暇治天下也。<span class="jiazhu"><span class="yinwen">疏</span>舜之事跡，具在內篇。支伯，猶支父也。◎俞樾曰：<span class="titles">漢書</span>古今人表有子州支父，無支伯，則支父支伯是一人也。</span>」故天下大器也，而不以易生，此有道者之所以異乎俗者也。<span class="jiazhu"><span class="yinwen">疏</span>夫帝王之位，重大之器也，而不以此貴易奪其生，自非有道，孰能如是！故異於流俗之行也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>舜以天下讓善卷，善卷曰：「余立於宇宙之中，冬日衣皮毛，夏日衣葛絺；春耕種，形足以勞動；秋收斂，身足以休食；日出而作，日入而息，逍遥於天地之間而心意自得。吾何以天下爲哉！<span class="jiazhu"><span class="yinwen">疏</span>姓善，名卷，隱者也。處於六合，順於四時，自得天地之間，逍遥塵垢之外，道在其中，故不用天下。<span class="yinwen">釋文</span><span class="normal">善卷</span>卷勉反，居阮反，又音眷。李云，姓善，名卷。◎俞樾曰：吕覽下賢篇作善綣。<span class="normal">衣皮</span>於既反。下同。</span>悲夫，子之不知余也！」遂不受。於是去而入深山，莫知其處。<span class="jiazhu"><span class="yinwen">疏</span>古人淳樸。喚帝爲子。恨舜不識野情，所以悲歎。<span class="yinwen">釋文</span><span class="normal">其處</span>昌慮反。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>舜以天下讓其友石户之農，石户之農曰：「捲捲乎后之爲人，葆力之士也！<span class="jiazhu"><span class="yinwen">疏</span>户字亦有作后者，隨字讀之。石户，地名也。農，人也，今江南喚人作農。此則舜之友人也。葆，牢固也。言舜心志堅固，〔筋〕力勤苦，腰背捲捲，不得歸休，以此勤勞，翻來見讓，故不受也。<span class="yinwen">釋文</span><span class="normal">石户</span>本亦作后。<span class="normal">之農</span>李云：石户，地名。農，農人也。<span class="normal">捲捲</span>音權，郭音眷，用力貌。<span class="normal">葆力</span>音保，字亦作保。</span>」以舜之德爲未至也，於是夫負妻戴，攜子以入於海，終身不反也。<span class="jiazhu"><span class="yinwen">疏</span>古人荷物，多用頭戴，如今高麗猶有此風。以舜德化，未爲至極。故攜妻子，不踐其土，入於大海州島之中，往而不返也。<span class="yinwen">釋文</span><span class="normal">以入於海</span>司馬云：凡言入者，皆居其海島之上與其曲隈中也。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>大王亶父居邠，狄人攻之；<span class="jiazhu"><span class="yinwen">疏</span>亶父，王季之父，文王之祖也。邠，地名。狄人。獫狁也。國鄰戎虜，故爲狄人攻伐。<span class="yinwen">釋文</span><span class="normal">大王</span>音太。下同。<span class="normal">亶</span>丁但反。<span class="normal">父</span>音甫。下同。<span class="normal">邠</span>筆貧反，徐甫巾反。</span>事之以皮帛而不受，事之以犬馬而不受，事之以珠玉而不受，狄人之所求者土地也。大王亶父曰：「與人之兄居而殺其弟，與人之父居而殺其子，吾不忍也。子皆勉居矣！爲吾臣與爲狄人臣奚以異！<span class="jiazhu"><span class="yinwen">疏</span>事，奉也。勉，勵也。奚，何。狄人貪殘，意在土地，我不忍傷殺，汝勉力居之。</span>且吾聞之，不以所用養害所養。」因杖筴而去之。民相連而從之，遂成國於岐山之下。<span class="jiazhu"><span class="yinwen">疏</span>用養，土地也。所養，百姓也。本用地以養人，今殺人以存地，故不可也。因拄杖而去，民相連續，遂有國於岐陽。<span class="yinwen">釋文</span><span class="normal">不以所用養害所養</span>地，所以養人也。今爭以殺人，是以地害人也。人爲地養，故不以地故害人也。<span class="normal">因杖</span>直亮反。<span class="normal">筴</span>初革反。<span class="normal">相連</span>力展反。司馬云：連，讀曰輦。<span class="normal">岐山</span>其宜反，或祁支反。</span>夫大王亶父，可謂能尊生矣。能尊生者，雖貴富不以養傷身，雖貧賤不以利累形。今世之人居高官尊爵者，皆重失之，見利輕亡其身，豈不惑哉！<span class="jiazhu"><span class="yinwen">疏</span>夫亂世澆僞，人心浮淺，徇於軒冕以喪其身，逐於財利以殞其命，不知輕重，深成迷惑也。<span class="yinwen">釋文</span><span class="normal">不以養傷身不以利累形</span>王云：富貴有養，而不以（味）〔昧〕<span class="jiaozhusup">〔校：昧字依釋文原本改。〕</span>養傷身，貧賤無利，而不以求利累形也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>越人三世弒其君，王子搜患之，逃乎丹穴。而越國无君，求王子搜不得，從之丹穴。王子搜不肯出，越人薰之以艾。乘以王<span class="jiaozhusup">〔校：趙諫議本王作玉。〕</span>輿。<span class="jiazhu"><span class="yinwen">疏</span>搜，王子名也。丹穴，南山洞也。玉輿，君之車輦也。亦有作王字者，隨字讀之，所謂玉輅也。越國之人，頻殺君主，王子怖懼，逃之洞穴，呼召不出，以艾薰之。既請爲君，故乘以玉輅。<span class="yinwen">釋文</span><span class="normal">弒其</span>音試。<span class="normal">王子搜</span>素羔反，又悉遘反，又邀遘<span class="jiaozhusup">〔校：邀遘疑悉邀之誤。〕</span>反。李云：王子名。淮南子作翳。◎俞樾曰：釋文云：搜，淮南子作翳。然翳之前無三世弒君之事。<span class="titles">史記</span>越世家索隱以搜爲翳之子無顓。據竹書紀年，翳爲其子所弒，越人殺其子，立無余，又見弒而立無顓。是無顓以前三君皆不善終，則王子搜是無顓之異名無疑矣。淮南子葢傳聞之誤，當據索隱訂正。<span class="normal">丹穴</span><span class="titles">爾雅</span>云：南戴日爲丹穴。<span class="normal">以艾</span>五葢反。<span class="normal">王輿</span>一本作玉輿。</span>王子搜援綏登車，仰天而呼曰：「君乎君乎！獨不可以舍我乎！」王子搜非惡爲君也，惡爲君之患也。若王子搜者，可謂不以國傷生矣，此固越人之所欲得爲君也。<span class="jiazhu"><span class="yinwen">疏</span>援，引也。綏，車上繩也。辭不獲免，長歎登車，非惡爲君，恐爲禍患。以其重生輕位，故可屈而爲君也。<span class="yinwen">釋文</span><span class="normal">援</span>音爰。<span class="normal">而呼</span>火故反。本或作歎。<span class="normal">以舍</span>音捨。<span class="normal">非惡</span>烏路反。下及下章真惡同。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>韓魏相與爭侵地。子華子見昭僖侯，昭僖侯有憂色。<span class="jiazhu"><span class="yinwen">疏</span>僖侯，韓國之君也。華子，魏之賢人也。韓魏相鄰，爭侵境土，干戈既動，勝負未知，怵惕居懷，故有憂色。<span class="yinwen">釋文</span><span class="normal">子華子</span>司馬云：魏人也。◎俞樾曰：吕覽貴生篇引子華子曰：全生爲上，虧生次之，死次之，迫生爲下。又誣徒篇引子華子曰：王者樂其所以王，亡者樂其所以亡。高注並云：子華子，古體道人。知度、審爲兩篇注同。<span class="normal">昭僖侯</span>司馬云：韓侯。◎俞樾曰：韓有昭侯，有僖王，無昭僖侯。</span>子華子曰：「今使天下書銘於君之前，書之言曰：『左手攫之則右手廢，右手攫之則左手廢，然而攫之者必有天下。』君能<span class="jiaozhusup">〔校：高山寺本君下無能字。〕</span>攫之乎？」<span class="jiazhu"><span class="yinwen">疏</span>銘，書記也。攫，捉取也。廢，斬去之也。假且書一銘記投之於前，左手取銘則斬去右手，右手取銘則斬去左手，然取銘者必得天下，君取之不？（以）取〔以〕譬（諭）〔喻〕，借問韓侯也。<span class="yinwen">釋文</span><span class="normal">攫</span>俱碧俱縛二反，又史虢反。李云：取也。◎盧文弨曰：舊作俱碧反，俱縛反，或又史虢反。譌。今皆從宋本改正。<span class="normal">廢</span>李云：棄也。司馬云：病也。一云：攫者，援書銘；廢者，斬右手。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>昭僖侯曰：「寡人不攫也。」<span class="jiazhu"><span class="yinwen">疏</span>答云：不能斬兩臂而取六合也。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>子華子曰：「甚善！<span class="jiazhu"><span class="yinwen">疏</span>歎君之言，甚當於理。</span>自是觀之，兩臂重於天下也，身亦重於兩臂。韓之輕於天下亦遠矣，<span class="jiazhu"><span class="yinwen">疏</span>自，從也。於此言而觀察之，則一身重於兩臂，兩臂重於天下，天下又重於韓，韓之與天下，輕重（之）〔亦〕<span class="jiaozhusup">〔校：亦字依正文改。按輯要本「之」作「相」。〕</span>遠矣。</span>今之所爭者，其輕於韓又遠。君固愁身傷生以憂戚不得也！」<span class="jiazhu"><span class="yinwen">疏</span>所爭者疆畔之間，故於韓輕重遠矣，而必固憂愁，傷形損性，恐其不得，豈不惑哉！<span class="yinwen">釋文</span><span class="normal">其輕於韓又遠</span>絶句。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>僖侯曰：「善哉！敎寡人者眾矣，未嘗得聞此言也。」子華子可謂知輕重矣。<span class="jiazhu"><span class="yinwen">疏</span>頓悟其言，歎之奇妙也。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>魯君聞顔闔得道之人也，使人以幣先焉。<span class="jiazhu"><span class="yinwen">疏</span>魯侯，魯哀公，或云，魯定公也。姓顔，名闔，魯人，隱者也。幣，帛也。聞顔闔得清廉之道，欲召之爲相，故遣使人賷持幣帛，先通其意。<span class="yinwen">釋文</span><span class="normal">魯君</span>一本作魯侯。李云：哀公也。</span>顔闔守陋閭，苴布之衣而自飯牛。<span class="jiazhu"><span class="yinwen">疏</span>苴布，子麻布也。飯，飼也。居疏陋之閭巷，著粗惡之布衣，身自飯牛，足明貧儉。<span class="yinwen">釋文</span><span class="normal">苴</span>音麤。徐七餘反。李云：有子麻也。本或作麤，非也。<span class="normal">飯牛</span>符晚反。</span>魯君之使者至，顔闔自對之。使者曰：「此顔闔之家與？」顔闔對曰：「此闔之家也。」使者致幣，顔闔對曰：「恐聽者<span class="jiaozhusup">〔校：闕誤引張君房本者作□。〕</span>謬而遺使者罪，不若審之。」使者還，反審之，復來求之，則不得已。<span class="jiazhu"><span class="yinwen">疏</span>遺，與也。不欲（授）〔受〕幣，致此矯詞以欺使者。◎俞樾曰：上者字衍文。恐聽謬而遺使者罪，恐其以誤聽得罪也。聽即使者聽之，非聽者一人，使者一人也。吕氏春秋貴生篇正作恐聽繆而遺使者罪。<span class="yinwen">釋文</span><span class="normal">之使</span>所吏反。下及下章同。<span class="normal">家與</span>音餘。<span class="normal">而遺</span>唯季反。下皆同。<span class="normal">復來</span>音服，或音扶又反。下章皆同。</span>故若顔闔者，真惡富貴也。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>故曰，道之真以治身，其緒餘以爲國家，其土苴以治天下。由此觀之，帝王之功，聖人之餘事也，非所以完身養生也。<span class="jiazhu"><span class="yinwen">疏</span>緒，殘也。土，糞也。苴，草也。夫用真道以持身者，必以國家爲殘餘之事，將天下同於草土者也。<span class="yinwen">釋文</span><span class="normal">緒餘</span>並如字。徐上音奢，下以嗟反。司馬李云：緒者，殘也，謂殘餘也。◎慶藩案：<span class="titles">文選</span>司馬子長報任少卿書注引司馬云：緒，餘也。視釋文較略。<span class="normal">土</span>敕雅反，又片賈行賈二反，又音如字。<span class="normal">苴</span>側雅反，又知雅反。司馬云：土苴，如糞草也。李云：土苴，糟魄也，皆不真物也。一云：土苴，無心之貌。</span>今世俗之君子，多危身棄生以殉物，豈不悲哉！凡聖人之動作也，必察其所以之與其所以爲。<span class="jiazhu"><span class="yinwen">疏</span>殉，逐也。察世人之所適往，觀黎庶之所云爲，然後動作而應之也。<span class="yinwen">釋文</span><span class="normal">必察其所以之</span>王云，聖人真以持身，餘以爲國，故其動作必察之焉。所以之者，謂德所加之方也。所爲者，謂所以待物也。動作如此，不必察也。</span>今且<span class="jiaozhusup">〔校：高山寺本今下無且字。〕</span>有人於此，以隨侯之珠彈千仞之雀，世必笑之。是何也？則其所用者重而所要者輕也。夫生者，豈特隨侯之重哉！<span class="jiazhu"><span class="yinwen">疏</span>隨國近濮水，濮水出寶珠，即是靈蛇所銜以報恩，隨侯所得者，故謂之隨侯之珠也。夫雀高千仞，以珠彈之，所求者輕，所用者重，傷生殉物，其義亦然也。<span class="yinwen">釋文</span><span class="normal">所要</span>一遥反。◎俞樾曰：隨侯下當有珠字。若無珠字，文義不足。吕氏春秋貴生篇作夫生豈特隨侯珠之重也哉，當據補。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>子列子窮，容貌有飢色。客有言之於鄭子陽者曰：「列禦寇，葢有道之士也，居君之國而窮，君无乃爲不好士乎？」<span class="jiazhu"><span class="yinwen">疏</span>子陽，鄭相也。禦寇，鄭人也，有道而窮。子陽不好賢士，遠游之客譏刺子陽。<span class="yinwen">釋文</span><span class="normal">子陽</span>鄭相。<span class="normal">不好</span>呼報反。</span>鄭子陽即令官遺之粟。子列子見使者，再拜而辭。<span class="jiazhu"><span class="yinwen">疏</span>命召主倉之官，令與之粟。禦寇清高，辭謝不受也。<span class="yinwen">釋文</span><span class="normal">即令</span>力呈反。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>使者去，子列子入，其妻望之而拊心曰：「妾聞爲有道者之妻子，皆得佚樂，今有飢色。君過而遺先生食，先生不受，豈不命邪！」<span class="jiaozhusup">〔校：高山寺本豈不命邪作豈非命也哉。〕</span><span class="jiazhu"><span class="yinwen">疏</span>與粟不受，天命貧窮，嗟惋拊心，責夫罪過。故知禦寇之妻，不及老萊之婦遠矣。<span class="yinwen">釋文</span><span class="normal">拊心</span>徐音撫。<span class="normal">得佚</span>音逸。<span class="normal">樂</span>音洛。<span class="normal">君過</span>古卧反。本亦作遇。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>子列子笑謂之曰：「君非自知我也。以人之言而遺我粟，至其罪我也又且以人之言，此吾所以不受也。」其卒，民果作難而殺子陽。<span class="jiazhu"><span class="yinwen">疏</span>子陽嚴酷，人多怒之。左右有誤折子陽弓者，恐必得罪，因國人逐猘狗，遂殺子陽也。<span class="yinwen">釋文</span><span class="normal">作難</span>乃旦反。下章同。<span class="normal">殺子陽</span>子陽嚴酷，罪者無赦。舍人折弓，畏子陽怒責，因國人逐猘狗而殺子陽。◎俞樾曰：子陽事見吕覽適威篇、淮南氾論訓。至<span class="titles">史記</span>鄭世家則云，繻公二十五年，鄭公殺其相子陽。二十七年，子陽之黨共弒繻公駘，又與諸書不同。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>楚昭王失國，屠羊說走而從於昭王。<span class="jiazhu"><span class="yinwen">疏</span>昭王，名軫，平王之子也。伍奢伍尚遭平王誅戮，子胥奔吴而耕於野，後至吴王闔閭之世，請兵伐楚，遂破楚入郢以雪父之讎。其時昭王窘急，棄走奔隨，又奔於鄭。有屠羊賤人名說，從王奔走。奔走之由，置在下文。<span class="yinwen">釋文</span><span class="normal">楚昭王</span>名軫，平王子。<span class="normal">屠羊說</span>音悦，或如字。</span>昭王反國，將賞從者，及屠羊說。屠羊說曰：「大王失國，說失屠羊；大王反國，說亦反屠羊。臣之爵禄已復矣，又何賞之有！」</p>
<p class="em2 strong" id="p17"><a class="gg-link" href="#p17" onclick="return changeColor(this);"></a>王曰：「强之！」</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>屠羊說曰：「大王失國，非臣之罪，故不敢伏其誅；大王反國，非臣之功，故不敢當其賞。」</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>王曰：「見之！」</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>屠羊說曰：「楚國之法，必有重賞大功而後得見，今臣之知不足以存國而勇不足以死寇。吴軍入郢，說畏難而避寇，非故隨大王也。今大王欲廢法毁約而見說，此非臣之所以聞於天下也。」</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>王謂司馬子綦曰：「屠羊說居處卑賤而陳義甚高，子綦爲我延之以三旌之位。」<span class="jiazhu"><span class="yinwen">疏</span>三旌，三公也。亦有作珪字者，謂三卿皆執珪，故謂三卿爲珪也。◎俞樾曰：子綦爲我延之以三旌之位句，此昭王自與司馬子綦言，當稱子，不當稱子綦。綦字衍文。<span class="yinwen">釋文</span><span class="normal">從者</span>才用反。<span class="normal">强之</span>其丈反。<span class="normal">見之</span>賢遍反，下同。<span class="normal">之知</span>音智。<span class="normal">入郢</span>以井反。<span class="normal">毁約</span>如字。徐於妙反。<span class="normal">而見</span>如字，亦賢遍反。<span class="normal">爲我</span>于僞反。<span class="normal">三旌</span>三公位也。司馬本作三珪，云：謂諸侯之三卿皆執珪也。◎慶藩案：白帖、御覽二百二十八，並引司馬本三旌作三珪，云：諸侯三卿，皆執三珪。與釋文小異。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>屠羊說曰：「夫三旌之位，吾知其貴於屠羊之肆也；萬鍾之禄，吾知其富於屠羊之利也；然豈可以貪爵禄而使吾君有妄施之名乎！<span class="jiazhu"><span class="yinwen">釋文</span><span class="normal">妄施</span>如字，又始豉反。</span>說不敢當，願復反吾屠羊之肆。」遂不受也。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>原憲居魯，環堵之室，茨以生草；蓬户不完，桑以爲樞；而甕牖二室，褐以爲塞；上漏下溼，匡坐而弦。<span class="jiaozhusup">〔校：闕誤引張君房本弦下有歌字。〕</span><span class="jiazhu"><span class="yinwen">疏</span>原憲，孔子弟子，姓原，名思，字憲也。周環各一堵，謂之環堵，猶方丈之室也。以草葢屋，謂之茨也。褐，粗衣也。匡，正也。原憲家貧，室唯環堵，仍以草覆舍，桑條爲樞，蓬作門扉，破甕爲牖，夫妻二人各居一室，逢雨溼而弦歌自娱，知命安貧，所以然也。<span class="yinwen">釋文</span><span class="normal">茨</span>徐疾私反。李云：葢屋也。◎慶藩案：生草，新序節士篇作生蒿，蒿亦草也。生者，謂新生未乾之草，即牽蘿補屋之意也。<span class="normal">蓬户</span>織蓬爲户。<span class="normal">桑以爲樞</span>尺朱反。司馬云：屈桑條爲户樞也。<span class="normal">甕牖</span>音酉。司馬云：破甕爲牖。<span class="normal">二室</span>司馬云：夫妻各一室。<span class="normal">褐</span>下葛反，郭音葛，字或作（褐）〔𧝶〕。<span class="jiaozhusup">〔校：𧝶字依釋文原本及世德堂本改。〕</span><span class="normal">爲塞</span>悉代反。司馬云：以褐衣塞牖也。<span class="normal">匡坐而弦</span>司馬云：匡，正也。案弦謂弦歌。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>子貢乘大馬，中紺而表素，軒車不容巷，往見原憲。<span class="jiazhu"><span class="yinwen">疏</span>子貢，孔子弟子，名賜，能言語，好榮華。其軒葢是白素，（裹）〔裏〕爲紺色，車馬高大，故巷道不容也。<span class="yinwen">釋文</span><span class="normal">中紺</span>古暗反。李云：紺爲中衣，加素爲表。</span>原憲華冠縰履，杖藜而應門。<span class="jiazhu"><span class="yinwen">疏</span>縰，躡也。以華皮爲冠，用藜藿爲杖，貧無僕使，故自應門也。<span class="yinwen">釋文</span><span class="normal">華冠</span>胡化反。以華木皮爲冠。◎慶藩案：華，（樗）〔㯉〕<span class="jiaozhusup">〔校：㯉字依段氏說文改。〕</span>也。說文：（樗）〔㯉〕木也，以其皮裹松脂，讀若華。或作檴。<span class="titles">玉篇</span>：檴（樗）〔㯉〕，並胡霸胡郭二切。字通作華。司馬相如上林賦華楓枰櫨，張揖曰：華皮可以爲索。<span class="normal">縰履</span>所倚反，或所買反。本或作𦁡。并下曳縰同。三蒼解詁作躧，云：躡也。聲類或作屣。韋昭蘇寄反。通俗文云：履不著跟曰屣。司馬本作踐。李云：縰履，謂履無跟也。王云：體之能躡舉而曳之也。履，或作屨。<span class="normal">杖藜</span>以藜爲杖也。司馬本作扶杖也。<span class="normal">應門</span>自對門也。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>子貢曰：「嘻！先生何病？」</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>原憲應之曰：「憲聞之，无財謂之貧，學而不能行謂之病。今憲，貧也，非病也。」子貢逡巡而有愧色。<span class="jiazhu"><span class="yinwen">疏</span>嘻，笑聲也。逡巡，卻退貌也。以儉繫奢，故懷慚愧之色。<span class="yinwen">釋文</span><span class="normal">嘻</span>許其反。<span class="normal">逡巡</span>七旬反。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>原憲笑曰：「夫希世而行，比周而友，學以爲人，敎以爲己，仁義之慝，輿馬之飾，憲不忍爲也。」<span class="jiazhu"><span class="yinwen">疏</span>慝，姦惡也。飾，莊嚴也。夫趨世候時，希望富貴，周旋親比，以結朋黨，自求名譽，學以爲人，多覓束脩，敎以爲己，託仁義以爲姦慝，飾車馬以衒矜夸，君子恥之，不忍爲之也。<span class="yinwen">釋文</span><span class="normal">希世而行</span>司馬云：希，望也。所行常顧世譽而動，故曰希世而行。<span class="normal">比周</span>毗志反。<span class="normal">爲人</span>于僞反。下爲己同。<span class="normal">敎以爲己</span>學當爲己，敎當爲人，今反不然也。<span class="normal">仁義之慝</span>吐得反，惡也。司馬云：謂依託仁義爲姦惡。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>曾子居衞，緼袍无表，顔色腫噲，手足胼胝。<span class="jiazhu"><span class="yinwen">疏</span>以麻緼袍絮，復無表裏也。腫噲，猶剥錯也。每自力作，故生胼胝。<span class="yinwen">釋文</span><span class="normal">緼袍</span>紆紛反。司馬云：謂麻緼爲絮，<span class="titles">論語</span>云衣敝緼袍是也。<span class="normal">種</span>本亦作腫，章勇反。◎盧文弨曰：今書作腫。<span class="normal">噲</span>古外反，徐古活反。司馬云：種噲，剥錯也。王云：盈虛不常之貌。◎慶藩案：釋文引司馬云，種噲，剥錯也。王云，盈虛不常之貌。據說文：噲，咽也；一曰嚵，噲也。疑字當爲癐，病甚也。通作殨，腫決曰殨。說文：瘣，病也，一曰腫旁出。噲殨瘣，並一聲之轉。<span class="normal">胼</span>薄田反。<span class="normal">胝</span>竹尼反。</span>三日不舉火，十年不製衣，正冠而纓絶，捉衿而肘見，納屨而踵決。<span class="jiazhu"><span class="yinwen">疏</span>守分清虛，家業窮窶，三日不營熟食，十年不製新衣，繩爛正冠而纓斷，袖破捉衿而肘見，履敗納之而（根）〔跟〕後決也。<span class="yinwen">釋文</span><span class="normal">肘</span>竹久反。<span class="normal">見</span>賢遍反。</span>曳縰而歌商頌，聲滿天地，若出金石。天子不得臣，諸侯不得友。<span class="jiazhu"><span class="yinwen">疏</span>〔響〕歌商頌（響），韻叶宮商，察其詞理，雅符天地，聲氣清虛，又諧金石，風調高素，超絶人倫，故不與天子爲臣，不與諸侯爲友也。</span>故養志者忘形，養形者忘利，致道者忘心矣。<span class="jiazhu"><span class="yinwen">疏</span>夫君子賢人，不以形挫志；攝衞之士，不以利傷生；得道之人，（志）〔忘〕心知之術也。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>孔子謂顔回曰：「回，來！家貧居卑，胡不仕乎？」</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>顔回對曰：「不願仕。回有郭外之田五十畝，足以給飦粥；郭內之田十畝，足以爲絲麻；鼓琴足以自娱，所學夫子之道者足以自樂也。回不願仕。」</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>孔子愀然變容曰：「善哉回之意！丘聞之，『知足者不以利<span class="jiaozhusup">〔校：闕誤引江南李氏本利作羨。〕</span>自累也，審自得者失之而不懼，行修於內者无位而不怍。』丘誦之久矣，今於回而後見之，是丘之得也。」<span class="jiazhu"><span class="yinwen">疏</span>飦，麋也。怍，羞也。夫自得之士，不以得喪駭心；內修之人，豈復羞慚無位！孔子誦之，其來已久，今勸回仕，豈非失言！因回反照，故言丘得之矣。<span class="yinwen">釋文</span><span class="normal">飦</span>之然反。字或作饘。<span class="titles">廣雅</span>云：糜也。一云：紀言反。家語云：厚粥。一音干，謂干𩚳。◎盧文弨曰：𩚳，舊譌餅，今改正。<span class="normal">粥</span>之六反，又音育。<span class="normal">自樂</span>音洛。<span class="normal">愀</span>七小反，徐在九反，又七了子了二反，又資酉反。李音秋，又七遥反。一本作欣。◎盧文弨曰：舊作七了反，子了反，今改正。下七遥反，舊脱七字，亦補正。<span class="normal">行修</span>下孟反。<span class="normal">不怍</span>在洛反。<span class="titles">爾雅</span>云：慚也。又音昨。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>中山公子牟謂瞻子曰：「身在江海之上，心居乎魏闕之下，柰何？」<span class="jiazhu"><span class="yinwen">疏</span>瞻子，魏之賢人也。魏公子名牟，封中山，故曰中山公子牟也。公子有嘉遁之情而無高蹈之德，故身在江海上而隱遁，心思魏闕下之榮華，既見賢人，借問其術也。<span class="yinwen">釋文</span><span class="normal">公子牟</span>司馬云：魏之公子，封中山，名牟。<span class="normal">瞻子</span>賢人也。淮南作詹。<span class="normal">魏闕</span>淮南作騩。司馬本同，云：騩，讀曰魏。象魏觀闕，人君門也，言心存榮貴。許慎云：天子兩觀也。◎盧文弨曰：案今淮南亦作魏。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>瞻子曰：「重生。重生則利輕。」<span class="jiazhu"><span class="yinwen">疏</span>重於生道，則輕於榮利，榮利既輕，則不思魏闕。<span class="yinwen">釋文</span><span class="normal">重生</span>李云：重存生之道者，則名利輕，輕則易絶矣。此人身居江海，心貪榮利，故以此戒之。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>中山公子牟曰：「雖知之，未能自<span class="jiaozhusup">〔校：世德堂本無自字。〕</span>勝也。」<span class="jiazhu"><span class="yinwen">疏</span>雖知重於生道，未能勝於情欲。<span class="yinwen">釋文</span><span class="normal">能勝</span>音升。下同。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>瞻子曰：「不能自勝則從，神无惡乎？<span class="jiazhu"><span class="yinwen">疏</span>若不勝於情欲，則宜從順心神，亦不勞妄生嫌惡也。<span class="yinwen">釋文</span><span class="normal">不能自勝則從</span>絶句。一讀至神字絶句。◎俞樾曰：釋文曰，不能自勝則從絶句，此讀是也。又曰：一讀至神字絶句，則失之。吕氏春秋審爲篇亦載此事，作不能自勝則縱之，神無惡乎？文子下德篇、淮南子道應篇并疊從之二字，作從之從之，則從神之不當連讀明矣。又案從，吕氏春秋作縱，則當讀子用反，而釋文無音，亦失之。<span class="normal">無惡</span>如字。又烏路反。<span class="normal">乎</span>絶句。一讀連下不能自勝爲句。</span>不能自勝而强不從者，此之謂重傷。重傷<span class="jiaozhusup">〔校：趙諫議本無此重傷二字。〕</span>之人，无壽類矣。」<span class="jiazhu"><span class="yinwen">疏</span>情既不勝，强生抑挫，情欲已損，抑又乖心，故名重傷也。如此之人，自然夭折，故不得與壽考者爲儕類也。<span class="yinwen">釋文</span><span class="normal">重傷</span>直用反。下同。◎俞樾曰：重傷，猶再傷也。不能自勝，則已傷矣；又强制之而不使縱，是再傷也。故曰此之謂重傷。吕氏春秋審爲篇高誘注曰：重讀復重之重。是也。釋文音直用反，非是。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>魏牟，萬乘之公子也，其隱巖穴也，難爲於布衣之士；雖未至乎道，可謂有其意矣。<span class="jiazhu"><span class="yinwen">疏</span>夫大國王孫，生而榮貴，遂能巖棲谷隱，身履艱辛，雖未階乎玄道，而有清高之志，足以激貪勵俗也。<span class="yinwen">釋文</span><span class="normal">萬乘</span>繩證反。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>孔子窮於陳蔡之間，七日不火食，藜羹不糝，顔色甚憊，而弦歌於室。<span class="jiazhu"><span class="yinwen">疏</span>陳蔡之事，外篇已解。既遭飢餒，營無火食，藜菜之羹，不加米糝，顔色衰憊而歌樂自娱，達道聖人，不以爲事也。<span class="yinwen">釋文</span><span class="normal">不火食</span>元嘉本無火字。<span class="normal">不糝</span>素感反。<span class="normal">甚憊</span>皮拜反。</span>顔回擇<span class="jiaozhusup">〔校：趙諫議本擇作釋。〕</span>菜，子路子貢相與言曰：「夫子再逐於魯，削跡於衞，伐樹於宋，窮於商周，圍於陳蔡，殺夫子者无罪，藉夫子者无禁。弦歌鼓琴，未嘗絶音，君子之无恥也若此乎？」<span class="jiazhu"><span class="yinwen">疏</span>仕於魯而被放，游於衞而削跡，講於宋樹下而司馬桓魋欲殺夫子，憎其坐處，遂伐其樹。故欲殺夫子，當無罪咎，凌藉之者，應無禁忌。由賜未達，故發斯言。<span class="yinwen">釋文</span><span class="normal">伐樹於宋</span>孔子之宋，與弟子習禮大樹下，宋司馬桓魋欲殺孔子，伐其樹，孔子遂行。<span class="normal">藉</span>藉，毁也。又云：陵<span class="jiaozhusup">〔校：「陵」原作「凌」，據釋文改。〕</span>藉也。一云：鑿也。或云：係也。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>顔回无以應，入告孔子。孔子推琴喟然而歎曰：「由與賜，細人也。召而來，吾語之。」</p>
<p class="em2 strong" id="p39"><a class="gg-link" href="#p39" onclick="return changeColor(this);"></a>子路子貢入。子路曰：「如此者可謂窮矣！」<span class="jiazhu"><span class="yinwen">疏</span>喟然，嗟歎貌。由與賜，細碎之人也。命召將來，告之善道。如斯困苦，豈不窮乎！<span class="yinwen">釋文</span><span class="normal">喟</span>去愧反，又苦怪反。<span class="normal">語之</span>魚據反。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>孔子曰：「是何言也！君子通於道之謂通，窮於道之謂窮。今丘抱仁義之道以遭亂世之患，其何窮之爲！故內省而不窮於道，臨難而不失其德，天寒既至，霜雪<span class="jiaozhusup">〔校：趙諫議本雪作露。〕</span>既降，吾是以知松柏之茂也。<span class="jiaozhusup">〔校：闕誤引江南古藏本茂也下有桓公得之莒，文公得之曹，越王得之會稽十六字。〕</span>陳蔡之隘，於丘其幸乎！」<span class="jiazhu"><span class="yinwen">疏</span>夫歲寒别木，處窮知士，因難顯德，可謂幸矣。◎慶藩案：何窮之爲，爲，猶謂也。古謂爲二字義通。吕氏春秋慎人篇作何窮之謂。吕氏春秋精諭篇胡爲不可，淮南原道、道應篇作胡謂不可。<span class="titles">漢書</span>高帝紀酈食其爲里監門，<span class="titles">史記</span>爲作謂，皆其證。（案左傳一之謂甚，韓詩外傳王欲用何謂辭之，新序雜事篇何謂至於此也，謂字並與爲同義。）<span class="yinwen">釋文</span><span class="normal">臨難</span>乃旦反。◎俞樾曰：天乃大字之誤。<span class="titles">國語</span>魯語大寒降，韋昭注曰：謂季冬建丑之月，大寒之後也。若作天寒既至，失其義矣。吕氏春秋慎人篇亦載此事，正作大寒。<span class="normal">之隘</span>音厄，又於懈反。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>孔子削然反琴而弦歌，子路扢然執干而舞。<span class="jiazhu"><span class="yinwen">疏</span>削然，取琴聲也。扢然，奮勇貌也。既師資領悟，彼此歡娱也。<span class="yinwen">釋文</span><span class="normal">削然</span>如字。李云：反琴聲。亦作梢，音消。◎盧文弨曰：宋本梢作俏。<span class="normal">扢</span>許訖反，又巨乙反，魚乙反。李云：奮舞貌。司馬云：喜貌。<span class="normal">執干</span>干，楯也。</span>子貢曰：「吾不知天之高也，地之下也。」</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>古之得道者，窮亦樂，通亦樂。所樂非窮通也，道德<span class="jiaozhusup">〔校：高山寺本德作得。〕</span>於此，則窮通爲寒暑風雨之序矣。<span class="jiazhu"><span class="yinwen">疏</span>夫陰陽天地有四序寒温，人處其中，何能無窮通否泰耶！故得道之人，處窮通而常樂，譬之風雨，何足介懷乎！<span class="yinwen">釋文</span><span class="normal">亦樂</span>音洛，下同。◎俞樾曰：德當作得。吕覽慎人篇作道得於此，則窮達一也，爲寒暑風雨之序矣。疑此文窮通下，亦當有一也二字，而今奪之。</span>故許由娱<span class="jiaozhusup">〔校：闕誤引江南古藏本娱作虞。〕</span>於潁陽而共伯得乎共首。<span class="jiaozhusup">〔校：闕誤引江南古藏本得乎共首作得志乎丘首。趙諫議本共作丘。〕</span><span class="jiazhu"><span class="yinwen">疏</span>共伯，名和，周王之孫也，懷道抱德，食封於共。厲王之難，天子曠絶，諸侯知共伯賢，請立爲王，共伯不聽，辭不獲免，遂即王位。一十四年，天下大旱，舍屋生火，卜曰：厲王爲祟。遂廢共伯而立宣王。共伯退歸，還食本邑，立之不喜，廢之不怨，逍遥於丘首之山。丘首山，今在河內。潁陽，地名，在襄陽，未爲定地名也。故許由娱樂於潁水，共伯得志於首山也。<span class="yinwen">釋文</span><span class="normal">虞於潁陽</span><span class="titles">廣雅</span>云：虞，安也。安於潁陽。一本作娱。<span class="jiaozhusup">〔校：今本作娱。〕</span>娱，樂也。<span class="normal">共伯</span>音恭，下同。<span class="normal">得乎共首</span>司馬云：共伯名和，脩其行，好賢人，諸侯皆以爲賢。周厲王之難，天子曠絶，諸侯皆請以爲天子，共伯不聽，即干王位。十四年，大旱屋焚，卜於太陽，兆曰：厲王爲祟。召公乃立宣王。共伯復歸於宗，逍遥得意共山之首。共丘山，今在河內共縣西。魯連子云：共伯後歸於國，得意共山之首。紀年云：共伯和即干王位。孟康注<span class="titles">漢書</span>古今人表，以爲入爲三公。本或作丘首。◎盧文弨曰：案今蜀書作攝行天子事。◎慶藩案：路史發揮二注引司馬云：共伯和脩行而好賢。厲王之難，天子曠絶，諸侯知共伯賢，立爲天子。共伯不聽，弗獲免，遂即王位。一十四年，天下大旱，舍屋焚，卜於太陽，兆曰：厲王爲祟。召公乃立宣王。共伯還歸於宗，逍遥得意於共丘山之首。與釋文小異。◎藩又案釋文引司馬云，共伯逍遥得意於共山之首，而不詳共山屬某所，疑共首即共頭也。<span class="titles">荀子</span><span class="titles">儒效篇</span>至共頭而山隧，楊倞注：共，河內縣名，共頭葢共縣之山名。盧云：共頭即莊子之共首。吕氏春秋誠廉篇亦作共頭。此首字亦當爲頭之誤。（頭從頁，頁即首字也。古頭首字通用。）</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>舜以天下讓其友北人无擇，北人无擇曰：「異哉后之爲人也，居於畎畝之中而遊堯之門！不若是而已，又欲以其辱行漫我。吾羞見之。」因自投清泠之淵。<span class="jiazhu"><span class="yinwen">注</span>孔子曰：士志於仁者，有殺身以成仁，無求生以害仁。夫志尚清遐，高風邈世，與夫貪利没命者，故有天地之降也。<span class="yinwen">疏</span>北方之人，名曰無擇，舜之友人也。后，君也。壟上曰畝，下曰畎。清泠淵，在南陽西崿縣界。舜耕於歷山，長於壟畝，游堯門闕，受堯禪讓，其事跡豈不如是乎？又欲將恥辱之行汙漫於我。以此羞慚，遂投清泠也。◎俞樾曰：廣韻二十五德北字注：古有北人無擇。則北人是複姓。<span class="titles">漢書</span>古今人表作北人亡擇。<span class="yinwen">釋文</span><span class="normal">畎</span>古犬反。<span class="normal">畝</span>司馬云：壟上曰畝，壟中曰畎。◎盧文弨曰：畝字俗，說文作畮，亦作畞爲正。<span class="normal">辱行</span>下孟反。下章同。<span class="normal">漫我</span>武諫反，徐武畔反。下章同。<span class="normal">清泠</span>音零。<span class="normal">之淵</span>山海經云：在江南。一云：在南陽郡西崿山下。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a>湯將伐桀，因卞隨而謀，卞隨曰：「非吾事也。」</p>
<p class="em2 strong" id="p45"><a class="gg-link" href="#p45" onclick="return changeColor(this);"></a>湯曰：「孰可？」</p>
<p class="em2 strong" id="p46"><a class="gg-link" href="#p46" onclick="return changeColor(this);"></a>曰：「吾不知也。」</p>
<p class="em2 strong" id="p47"><a class="gg-link" href="#p47" onclick="return changeColor(this);"></a>湯又因瞀<span class="jiaozhusup">〔校：趙諫議本作務，下同。〕</span>光而謀，瞀光曰：「非吾事也。」</p>
<p class="em2 strong" id="p48"><a class="gg-link" href="#p48" onclick="return changeColor(this);"></a>湯曰：「孰可？」</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>曰：「吾不知也。」</p>
<p class="em2 strong" id="p50"><a class="gg-link" href="#p50" onclick="return changeColor(this);"></a>湯曰：「伊尹何如？」</p>
<p class="em2 strong" id="p51"><a class="gg-link" href="#p51" onclick="return changeColor(this);"></a>曰：「强力忍垢，吾不知其他也。」<span class="jiazhu"><span class="yinwen">疏</span>姓卞，名隨，姓務，名光，並懷道之人，隱者也。湯知其賢，因之謀議。既非隱者之務，故答以不知。姓伊，名尹，字贄，佐世之賢人也。忍，耐也。垢，恥辱也。既欲阻兵，應須强力之士；方將弒主，亦藉耐羞之人，他外之能，吾不知也。<span class="yinwen">釋文</span><span class="normal">瞀光</span>音務，又莫豆反。本或作務。<span class="normal">强力</span>李云：阻兵須力。◎盧文弨曰：舊阻譌徂，今改正。<span class="normal">忍垢</span>司馬云：垢，辱也。李云：弒君須忍垢也。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>湯遂與伊尹謀伐桀，剋之，以讓卞隨。卞隨辭曰：「后之伐桀也謀乎我，必以我爲賊也；勝桀而讓我，必〔以〕<span class="jiaozhusup">〔校：以字依世德堂本補。〕</span>我爲貪也。吾生乎亂世，而无道之人再來漫我以其辱行，吾不忍數聞也。」乃自投（稠）〔椆〕<span class="jiaozhusup">〔校：椆字依世德堂本及釋文原本改。下釋文同。〕</span>水而死。<span class="jiazhu"><span class="yinwen">疏</span>漫。汙也。稠水，在潁川郡界。字又作桐。<span class="yinwen">釋文</span><span class="normal">數聞</span>音朔。<span class="normal">（稠）〔椆〕水</span>直留反。本又作桐水。徐音同，又徒董反，又音封。本又作稠。司馬本作洞，云：洞水在潁川。一云：在范陽郡界。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>湯又讓瞀光曰：「知者謀之，武者遂之，仁者居之，古之道也。吾子胡不立乎？」</p>
<p class="em2 strong" id="p54"><a class="gg-link" href="#p54" onclick="return changeColor(this);"></a>瞀光辭曰：「廢上，非義也；殺民，非仁也；人犯其難，我享其利，非廉也。<span class="jiazhu"><span class="yinwen">疏</span>享，受也。廢上，謂放桀也。殺民，謂征戰也。〔人〕<span class="jiaozhusup">〔校：人字依正文補。〕</span>犯其難，謂遭誅戮也。我享其利，謂受禄也。<span class="yinwen">釋文</span><span class="normal">知者</span>音智。<span class="normal">其難</span>乃旦反。</span>吾聞之曰，非其義者，不受其禄，无道之世，不踐其土。況尊我乎！吾不忍久見也。」乃負石而自沈於廬水。<span class="jiazhu"><span class="yinwen">注</span>舊說曰：如卞隨務光者，其視天下也若六合之外，人所不能察也。斯則謬矣。夫輕天下者，不得有所重也，苟無所重，則無死地矣。以天下爲六合之外，故當付之堯舜湯武耳。淡然無係，故（汛）〔汎〕<span class="jiaozhusup">〔校：汎字依世德堂本改。〕</span>然從眾，得失無槩於懷，何自投之爲哉！若二子者，可以爲殉名慕高矣，未可謂外天下也。<span class="jiaozhusup">〔校：趙諫議本無也字。〕</span><span class="yinwen">疏</span>廬水，在遼西北平郡界也。<span class="yinwen">釋文</span><span class="normal">廬水</span>音閭。司馬本作盧水，在遼東西界。一云在北平郡界。<span class="normal">淡然</span>徒暫反。<span class="normal">無槩</span>古代反。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a>昔周之興，有士二人處於孤竹，曰伯夷叔齊。二人相謂曰：「吾聞西方有人，似有道者，試往觀焉。<span class="jiazhu"><span class="yinwen">疏</span>孤竹，國名，在遼西。伯夷叔齊，兄弟讓位，聞文王有道，故往觀之。夷齊事跡，外篇已解矣。<span class="yinwen">釋文</span><span class="normal">孤竹</span>司馬云：孤竹國，在遼東令支縣界。伯夷叔齊，其君之二子也。令，音郎定反。支，音巨移反。</span>」至於岐陽，武王聞之，使叔旦往見之，與<span class="jiaozhusup">〔校：世德堂本與下有之字。〕</span>盟曰：「加富二等，就官一列。」血牲而埋之。<span class="jiazhu"><span class="yinwen">疏</span>岐陽是岐山之陽，文王所都之地，今扶風是也。周公名旦，是武王之弟，故曰叔旦也。其時文王已崩，武王登極，將欲伐紂，招慰賢良，故令周公與其盟誓，加禄二級，授官一列，仍牲血釁其盟書，埋之壇下也。<span class="yinwen">釋文</span><span class="normal">血牲</span>一本作殺牲。司馬本作血之以牲。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>二人相視而笑曰：「嘻，異哉！此非吾所謂道也。昔者神農之有天下也，時祀盡敬而不祈喜；<span class="jiaozhusup">〔校：高山寺本作熹。〕</span>其於人也，忠信盡治而无求焉。<span class="jiazhu"><span class="yinwen">疏</span>祈，求也。喜，福也。神農之世，淳樸未殘，四時祭祀，盡於恭敬，其百姓忠誠信實，緝理而已，無所求焉。<span class="yinwen">釋文</span><span class="normal">嘻</span>許其反，一音於其反。<span class="normal">祈喜</span>如字。徐許記反。◎俞樾曰：喜當作禧。<span class="titles">爾雅</span>釋詁：禧，福也。不祈禧者，不祈福也。吕氏春秋誠廉篇作時祀盡敬而不祈福也，與此字異義同。<span class="normal">盡治</span>直吏反。</span>樂與政爲政，樂與治爲治，不以人之壞自成也，不以人之卑自高也，不以遭時自利也。<span class="jiazhu"><span class="yinwen">疏</span>爲政順事，百姓緝理，從於物情，終不幸人之災以爲己福，願人之險以爲己利也。</span>今周見殷之亂而遽爲政，上謀而下<span class="jiaozhusup">〔校：高山寺本無下字。〕</span>行貨，阻兵而保威，割牲而盟以爲信，揚行以說眾，殺伐以要利，是推亂以易暴也。<span class="jiazhu"><span class="yinwen">疏</span>遽，速也。速爲治政，彰紂之虐，謀謨行貨以保兵威，顯物行說以化黎庶，可謂推周之亂以易殷之暴也。◎王念孫曰：上謀而下行貨，下字後人所加也。上與尚同。上謀而行貨，阻兵而保威，句法正相對。後人誤讀上爲上下之上，故加下字耳。吕氏春秋誠廉篇正作上謀而行貨，阻兵而保威。<span class="yinwen">釋文</span><span class="normal">揚行</span>下孟反。下吾行、戾行同。<span class="normal">以說</span>音悦。<span class="normal">以要</span>一遥反。</span>吾聞古之士，遭治世不避其任，遇亂世不爲苟存。今天下闇，（周）〔殷〕<span class="jiaozhusup">〔校：殷字依高山寺本及闕誤引江南古藏本李氏本改。〕</span>德衰，其並乎周以塗吾身也，不如避之以絜吾行。」二子北至於首陽之山，遂餓而死焉。若伯夷叔齊者，其於富貴也，苟可得已，則必不賴。高節戾行，獨樂其志，不事於世，此二士之節也。<span class="jiazhu"><span class="yinwen">注</span><span class="titles">論語</span>曰：伯夷叔齊餓于首陽之下，不言其死也。而此云死焉，亦欲明其守餓以終，未必餓死也。此篇大意，以起高讓遠退之風。故被其風者，雖貪冒之人，乘天衢，入紫庭，猶時慨然中路而歎，況其凡乎！故夷許之徒，足以當稷契，對伊吕矣。夫居山谷而弘天下者，雖不俱爲聖佐，不猶高於蒙埃塵者乎！其事雖難爲，然其風少弊，故可貴<span class="jiaozhusup">〔校：「貴」原作「遺」，據高山寺本、趙諫議本、褚伯秀本改。〕</span>也。曰：夷許之弊安在？曰：許由之弊，使人飾讓以求進，遂至乎之噲也；伯夷之風，使暴虐之君得肆其毒而莫之敢亢也；伊吕之弊，使天下貪冒之雄敢行篡逆；唯聖人無跡，故無弊也。若以伊吕爲聖人之跡，則伯夷叔齊亦聖人之跡也；若以伯夷叔齊非聖人之跡邪？則伊吕之事亦非聖〔人〕<span class="jiaozhusup">〔校：人字依趙諫議本補。〕</span>矣。夫聖人因物之自行，故無跡。然則所謂聖者，我本無跡，故物得其跡，跡得而强名聖，則聖者乃無跡之名也。<span class="yinwen">疏</span>塗，汙也。若與周並存，恐汙吾行，不如逃避，餓死於首山。首山在蒲州城南近河是也。<span class="yinwen">釋文</span><span class="normal">故被</span>皮義反。<span class="normal">貪冒</span>亡北反，或亡報反。下同。<span class="normal">稷契</span>息列反。<span class="normal">之噲</span>音快。<span class="normal">篡</span>初患反。唐云：或曰：讓王之篇，其章多重生，而務光二三子自投於水，何也？答曰：莊書之興，存乎反本，反本之由，先於去榮；是以明讓王之一篇，標傲世之逸志，旨在不降以厲俗，無厚身以全生。所以時有重生之辭者，亦歸棄榮之意耳，深於塵務之爲弊也。其次者，雖復被褐啜粥，保身而已。其全道尚高而超俗自逸，寧投身於清泠，終不屈於世累也。此舊集音有，聊復録之，於義無當也。</span></p>
</div></body></html>