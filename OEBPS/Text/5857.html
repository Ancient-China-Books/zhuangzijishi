<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>說劍第三十</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="說劍第三十">說劍第三十</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu"><span class="yinwen">釋文</span>以事名篇。</span></p>
<hr/>
<p class="em2 strong" id="online_toc_1"><a class="gg-link" href="#online_toc_1" onclick="return changeColor(this);"></a>昔趙文王喜劍，劍士夾門而客三千餘人，日夜相擊於前，死傷者歲百餘人，好之不厭。如是三年，國衰，諸侯謀之。<span class="jiazhu"><span class="yinwen">疏</span>趙惠王，名何，趙武靈王之子也。好擊劍之士，養客三千，好無厭足。其國衰敝，故諸侯知其無道，共相謀議，欲將伐之也。<span class="yinwen">釋文</span><span class="normal">趙文王</span>司馬云：惠文王也，名何，武靈王子，後莊子三百五十年。洞紀云：周赧王十七年，趙惠文王之元年。一云：案長曆推惠文王與莊子相值，恐彪之言誤。<span class="normal">喜劍</span>許紀反。下同。<span class="normal">夾門</span>郭李音協，又古洽反。<span class="normal">好之</span>呼報反。下同。<span class="normal">無厭</span>於鹽反，又於豔反。◎盧文弨曰：今書作不厭。</span></p>
<p class="em2 strong" id="online_toc_2"><a class="gg-link" href="#online_toc_2" onclick="return changeColor(this);"></a>太子悝患之，募左右曰：「孰能說王之意止劍士者，賜之千金。」左右曰：「莊子當能。」<span class="jiazhu"><span class="yinwen">疏</span>悝，趙太子名也。厭患其父喜好干戈，故欲千金以募說士。莊子大賢，當能止劍也。<span class="yinwen">釋文</span><span class="normal">悝</span>苦回反，太子名。◎俞樾曰：惠文王之後爲孝成王丹，則此太子葢不立。<span class="normal">募</span>音慕，又音務。<span class="normal">說王</span>如字，解也。又音悦。</span></p>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a>太子乃使人以千金奉莊子。莊子弗受，與使者俱往見太子曰：「太子何以敎周，賜周千金？」</p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a>太子曰：「聞夫子明聖，謹奉千金以幣從者。夫子弗受，悝尚<span class="jiaozhusup">【校：闕誤引張君房本尚作當。】</span>何敢言！」<span class="jiazhu"><span class="yinwen">疏</span>欲敎我何事，乃賜千金？既見金多，故問。太子曰：「聞（莊）〔夫〕子賢哲聖明故，所以贈（于）〔千〕金以充從（車）〔者〕之幣帛也。」<span class="yinwen">釋文</span><span class="normal">與使</span>所吏反。<span class="normal">以幣從</span>才用反。一本作以幣從者。◎盧文弨曰：舊者譌軍，今改正。今書有者字。</span></p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a>莊子曰：「聞太子所欲用周者，欲絶王之喜好也。使臣上說大王而逆王意，下不當太子，則身刑而死，周尚安所事金乎？使臣上說大王，下當太子，趙國何求而不得也！」</p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a>太子曰：「然。吾王所見，唯劍士也。」</p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a>莊子曰：「諾。周善爲劍。」</p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a>太子曰：「然吾王所見劍士，皆蓬頭突鬢垂冠，曼胡之纓，短後之衣，瞋目而語難，王乃說之。今夫子必儒服而見王，事必大逆。」<span class="jiazhu"><span class="yinwen">疏</span>髮亂如蓬，鬢毛突出，鐵爲冠，垂下露面。曼胡之纓，謂屯項抹額也。短後之衣，便於武事。瞋目怒眼，勇者之容，憤然窴胸，故語聲難澀。斯劍士之形服也。<span class="yinwen">釋文</span><span class="normal">上說</span>如字，又始銳反。下同。<span class="normal">蓬</span>步公反。本或作纄，同。<span class="normal">頭</span>蓬頭，謂著兜鉾也。有毛，故如蓬。<span class="normal">突鬢</span>必刃反。司馬本作賓，云：賓讀爲鬢。<span class="normal">垂冠</span>將欲鬭，故冠低傾也。<span class="normal">曼胡</span>莫干反。司馬云：曼胡之纓，謂麤纓無文理也。<span class="normal">短後之衣</span>爲便於事也。<span class="normal">瞋目</span>赤夷赤真二反。<span class="normal">語難</span>如字。艱難也；勇士憤氣積於心胸，言不流利也。又乃旦反，既怒而語，爲人所畏難。司馬云：說相擊也。<span class="normal">乃說</span>音悦。下大說同。</span></p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a>莊子曰：「請治劍服。」治劍服三日，乃見太子。太子乃與見王，王脱白刃待之。莊子入殿門不趨，見王不拜。<span class="jiazhu"><span class="yinwen">疏</span>夫自得者，內無懼心，故不趨走也。<span class="yinwen">釋文</span><span class="normal">與見</span>賢遍反。下劍見同。又如字。<span class="normal">王脱</span>一本作說，同。土活反。</span>王曰：「子欲何以敎寡人，使太子先？」<span class="jiazhu"><span class="yinwen">疏</span>汝欲用何術以敎諫於我，而使太子先言於我乎？</span></p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a>曰：「臣聞大王喜劍，故以劍見王。」</p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a>王曰：「子之劍何能禁制？」</p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a>曰：「臣之劍，十步一人，千里不留行。」</p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a>王大悦之，曰：「天下无敵矣！」<span class="jiazhu"><span class="yinwen">疏</span>其劍十步殺一人，一去千里，行不留住，銳快如是，寧有敵乎！<span class="yinwen">釋文</span><span class="normal">千里不留行</span>司馬云：十步與一人相擊，輒殺之，故千里不留於行也。◎俞樾曰：十步之內，輒殺一人，則歷千里之遠，所殺多矣，而劍鋒不缺，所當無撓者，是謂十步一人，千里不留行，極言其劍之利也。行以劍言，非以人言，下文所謂行以秋冬是也。司馬云，十步與一人相擊輒殺之，故千里不留於行也。未得其義。</span></p>
<p class="em2 strong" id="online_toc_14"><a class="gg-link" href="#online_toc_14" onclick="return changeColor(this);"></a>莊子曰：「夫爲劍者，示之以虛，開之以利，後之以發，先之以至。願得試之。」<span class="jiazhu"><span class="yinwen">疏</span>夫爲劍者道也，是以忘己虛心，開通利物，感而後應，機照物先，莊子之用劍也。</span></p>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a>王曰：「夫子休就舍，待命令<span class="jiaozhusup">【校：張君房本無令字。】</span>設戲請夫子。」<span class="jiazhu"><span class="yinwen">疏</span>詞旨清遠，感動王心，故令休息，屈就館舍，待設劍戲，然後邀延也。</span></p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a>王乃校劍士七日，死傷者六十餘人，得五六人，使奉劍於殿下，乃召莊子。王曰：「今日試使士敦劍。」<span class="jiazhu"><span class="yinwen">疏</span>敦，斷也。試陳劍士，使考校敦斷以定勝劣。<span class="yinwen">釋文</span><span class="normal">乃校</span>司馬云：考校取其勝者也。校，本或作敎。<span class="normal">士敦</span>如字。司馬云：敦，斷也，試使用劍相擊斷截也。一音丁回反。◎家世父曰：釋文引司馬云，敦，斷也。試使用劍相擊截斷也。邶風詩箋王事敦我，敦，猶投擲也。魯頌詩箋敦商之旅，敦，治也。敦劍即治劍之意。說文：敦，怒也，一曰誰何也。誰何，猶言莫我何，亦即兩相比較之意。兩相比較，故怒也。</span></p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a>莊子曰：「望之久矣。」<span class="jiazhu"><span class="yinwen">疏</span>企望日久，請早試之。</span></p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a>王曰：「夫子所御杖，長短何如？」</p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a>曰：「臣之所奉皆可。」<span class="jiazhu"><span class="yinwen">疏</span>御，用也。謂莊實可擊劍，故問之。<span class="yinwen">釋文</span><span class="normal">御杖</span>直亮反。<span class="normal">所奉</span>司馬本作所奏。</span>然臣有三劍，唯王所用，請先言而後試。</p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a>王曰：「願聞三劍。」</p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a>曰：「有天子劍，有諸侯劍，有庶人劍<span class="jiaozhusup">【校：高山寺本三劍字上均有之字。】</span>。」</p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a>王曰：「天子之劍何如？」</p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a>曰：「天子之劍，以燕谿石城爲鋒，齊岱爲鍔，<span class="jiazhu"><span class="yinwen">疏</span>鋒，劍端也。鍔，刃也。燕谿，在燕國，石城，塞外山；此地居北，以爲劍鋒。齊國岱岳在東，爲劍刃也。<span class="yinwen">釋文</span><span class="normal">燕</span>音煙。<span class="normal">谿</span>燕谿，地名，在燕國。<span class="normal">石城</span>在塞外。<span class="normal">鍔</span>五各反。司馬云：劍刃也。一云：劍稜也。</span>晉魏<span class="jiaozhusup">【校：】</span>爲脊，周宋爲鐔，<span class="jiazhu"><span class="yinwen">疏</span>鐔，環也。晉魏二國近乎趙地，故以爲脊也。周宋二國近南，故以爲環也。<span class="yinwen">釋文</span><span class="normal">鐔</span>音淫。三蒼云：徒感反，劍口也。徐徒南反，又徒各反，謂劍鐶也。司馬云：劍珥也。</span>韓魏<span class="jiaozhusup">【校：高山寺本魏作衞。】</span>爲夾；<span class="jiazhu"><span class="yinwen">疏</span>鋏，把也。韓魏二國在趙之西，故以爲把也。<span class="yinwen">釋文</span><span class="normal">爲夾</span>古協反。司馬云：把也。一本作鋏，同。一云：鐔，從稜向背；鋏，從稜向刃也。</span>包以四夷，裹以四時；<span class="jiazhu"><span class="yinwen">疏</span>懷四夷以道德，順四時以生化。<span class="yinwen">釋文</span><span class="normal">裹以</span>音果。</span>繞以渤海，帶以常山；<span class="jiazhu"><span class="yinwen">疏</span>渤海，滄洲也。常山，北岳也。造化之中，以山海鎮其地也。</span>制以五行，論以刑德；<span class="jiazhu"><span class="yinwen">疏</span>五行，金木水火土。刑，刑罰；德，德化也。以此五行，匡制寰宇，論其刑德，以御羣生。</span>開以陰陽，持以春夏，行以秋冬。<span class="jiazhu"><span class="yinwen">疏</span>夫陰陽開闢，春夏維持，秋冬肅殺，自然之道也。<span class="yinwen">釋文</span><span class="normal">行以秋冬</span>隨天道以行止也。</span>此劍，直之无前，舉之无上，案之无下，運之无旁，上決浮雲，下絶地紀。此劍一用，匡諸侯，天下服矣。」<span class="jiazhu"><span class="yinwen">疏</span>夫以道爲劍，則無所不包。故上下旁通，莫能礙者；浮雲地紀，豈足言哉！既以造化爲功，故無不服也。</span>此天子之劍也。</p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a>文王芒然自失，<span class="jiazhu"><span class="yinwen">疏</span>夫才小聞大，不相承領，故芒然若涉海，失其所謂，類魏惠王之聞韶樂也。<span class="yinwen">釋文</span><span class="normal">芒然</span>莫剛反。</span>曰：「諸侯之劍何如？」</p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a>曰：「諸侯之劍，以知勇士爲鋒，以清廉士爲鍔，以賢良士爲脊，以忠聖士爲鐔，以豪桀士爲夾<span class="jiaozhusup">【校：趙諫議本賢良作賢聖，世德堂本及趙本忠聖作忠勝，世德堂本豪桀作豪傑。】</span>。此劍，直之亦无前，舉之亦无上，案之亦无下，運之亦无旁；上法圓天以順三光，下法方地以順四時，中和民意以安四鄉。<span class="jiazhu"><span class="yinwen">疏</span>四鄉，猶四方也。夫能法象天地而知萬物之情，此<span class="jiaozhusup">【校：「此」原作「謂」，據輯要本改。】</span>諸侯所以爲異也。但能依用此劍而御於邦國，亦宇內無敵。</span>此劍一用，如雷霆之震也，四封之內，无不賓服而聽從君命者矣。此諸侯之劍也。」<span class="jiazhu"><span class="yinwen">疏</span>易以震卦爲諸侯，故雷霆爲諸侯之劍也。</span></p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a>王曰：「庶人之劍何如？」</p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a>曰：「庶人之劍，蓬頭突鬢垂冠，曼胡之纓，短後之衣，瞋目而語難。相擊於前，上斬頸領，下決肝肺。此庶人之劍，无異於鬭雞，一旦命已絶矣，无所用於國事。今大王有天子之位而好庶人之劍，臣竊爲大王薄之。」<span class="jiazhu"><span class="yinwen">疏</span>莊子雄辯，冠絶古今，故能說化趙王，去其所好，而結會旨歸，在於此矣。<span class="yinwen">釋文</span><span class="normal">肝肺</span>芳廢反。<span class="normal">竊爲</span>于僞反。</span></p>
<p class="em2 strong" id="online_toc_28"><a class="gg-link" href="#online_toc_28" onclick="return changeColor(this);"></a>王乃牽而上殿。宰人上食，王三環之。<span class="jiazhu"><span class="yinwen">疏</span>環，繞也。王覺己非，深懷慚惡，命莊子上殿以展愧情，繞食三周，不能安坐，氣急心懣，豈復能飧乎！<span class="yinwen">釋文</span><span class="normal">而上</span>時掌反。下同。<span class="normal">三環</span>如字。又音患，繞也。聞義而愧，繞（饒）〔饌〕<span class="jiaozhusup">【校：饌字依世德堂本改。】</span>三周，不能坐食。</span>莊子曰：「大王安坐定氣，劍事已畢奏矣。」</p>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a>於是文王不出宮三月，劍士皆服斃其處也<span class="jiaozhusup">【校：高山寺本及卷子本服斃其處也並作伏斃其處矣。】</span>。<span class="jiazhu"><span class="yinwen">疏</span>不復受賞，故恨而致死也。<span class="yinwen">釋文</span><span class="normal">服斃</span>婢世反。司馬云：忿不見禮，皆自殺也。</span></p>
</div></body></html>