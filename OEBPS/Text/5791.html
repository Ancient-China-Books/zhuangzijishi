<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>馬蹄第九</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="馬蹄第九">馬蹄第九</span></span></h1>
<p><span class="jiazhu"><span class="yinwen">釋文</span>舉事以名篇。</span></p>
<hr/>
<p class="em2 strong">馬，蹄可以踐霜雪，毛可以禦風寒，齕草飲水，翹足而陸，此馬之真性也。<span class="jiazhu"><span class="yinwen">注</span>駑驥各適於身而足。<span class="yinwen">疏</span>齕，齧也；踐，履；禦，捍；翹，舉也。夫蹄踐霜雪，毛禦風寒，飢即齕草，渴即飲水，逸豫適性，即舉足而跳躑，<span class="shanchu" data-rel="求"></span><span class="buzi" data-rel="">皆</span><span class="jiaozhusup">【校：「求」，《南華真經注疏》從輯要本作「皆」。據之改。】</span>稟乎造物，故真性豈願羈馽皁棧而爲服養之乎！況萬有參差，咸資素分，安排任性，各得逍遥，不矜不企，即生涯可保。<span class="yinwen">釋文</span><span class="normal">馬</span>釋名云：武也。王弼注易云：在下而行者也。<span class="normal">蹄</span>音提。司馬云：馬足甲也。<span class="normal">禦</span>魚吕反。<span class="titles">廣雅</span>云：敵也。崔本作辟。<span class="normal">齕</span>恨發反，又胡切反。<span class="normal">翹</span>祁饒反。<span class="normal">足</span>崔本作尾。<span class="normal">而陸</span>司馬云：陸，跳也。字書作𩣱。𩣱，馬健也。◎慶藩案：釋文崔本作翹尾，引司馬云，陸，跳也。字書作𩣱，馬健也。今案足作尾是也。<span class="titles">文選</span><span class="buzi" data-rel="">郭景純</span>江賦注引莊子正作尾，陸作踛，云：踛，音六。廣韻：踛，力竹切，翹踛也。踛依字當作䟸。說文：䟸，曲脛也，讀若逵。是踛即䟸之異體。逵從辵坴，踛從足坴，古足辵之字多互用，形相似也。據選注所引，知陸乃踛之譌。<span class="normal">駑</span>音奴，惡馬也。<span class="normal">驥</span>音冀，千里善馬也。</span>雖有義臺路寢，无所用之。<span class="jiazhu"><span class="yinwen">注</span>馬之真性，非辭鞍而惡乘，但無羨於榮華。<span class="yinwen">疏</span>義，養也，謂是貴人養衞之臺觀也。亦言：義臺，猶靈臺也。路，大也，正也，即正寢之大殿也。言馬之爲性，欣於原野，雖有高臺大殿，無所用之。況清虛之士，淳樸之民，樂彼茅茨，安茲甕牖，假使丹楹刻桷，於我何爲！<span class="yinwen">釋文</span><span class="normal">義</span>許宜反，又如字。徐音儀，崔本同。一本作羲。<span class="normal">臺</span>崔云：義臺，猶靈臺也。<span class="normal">路寢</span>路，正也，大也。崔云：路寢，正室。◎慶藩案：<span class="titles">史記</span>魏世家索隱引司馬云：義臺，臺名。釋文闕。◎俞樾曰：義，徐音儀，當從之。周官肆師職鄭注曰：故書儀爲義。是義即古儀字也。儀臺，猶言容臺。淮南子覽冥篇容臺振而掩覆，高注曰：容臺，行禮容之臺。儀與容，異名同實，葢是行禮儀之臺，故曰儀臺也。<span class="normal">而惡</span>烏路反。</span>及至伯樂，曰：「我善治馬。」燒之，剔之，刻之，雒之，連之以羈馽，編之以皁棧，馬之死者十二三矣；<span class="jiazhu"><span class="yinwen">注</span>有意治之，則不治矣。治之爲善，斯不善也。<span class="yinwen">疏</span>列子云：姓孫，名陽，字伯樂，秦穆公時善治馬人。燒，鐵炙之也。剔，謂翦其毛；刻，謂削其蹄；雒，謂著籠頭也。羈，謂連枝絆也；馽，謂約前兩腳也。皁，謂槽櫪也。棧，編木爲椗，安馬腳下，以去其濕，所謂馬床也。夫不能任馬真性，而横見燒剔，既乖天理，而死者已多。況無心徇物，性命所以安全；有意治之，天年於焉夭折。<span class="yinwen">釋文</span><span class="normal">伯樂</span>音洛，下同。伯樂，姓孫，名陽，善馭馬。石氏星經云：伯樂，天星名，主典天馬。孫陽善馭，故以爲名。<span class="normal">剔之</span>敕歷反。字林云：剃也。徐詩赤反。向崔本作鬄。向音郝。<span class="normal">雒之</span>音洛。司馬云：燒，謂燒鐵以爍之；剔，謂翦其毛；刻，謂削其甲；雒，謂羈雒其頭也。◎王念孫曰：司馬彪曰，雒，謂羈絡其頭也。案雒讀爲鉻，（音落。）字或作㓢，通作雒，又通作落。鉻之言落也，剔去毛鬣爪甲謂之鉻。說文曰：鉻，𩮜也。<span class="titles">廣雅</span>曰：雒，剔也。吴子治兵篇說畜馬之法云：刻剔毛鬣，謹落四下。此云燒之剔之刻之雒之，語意略相似。司馬以鉻爲羈絡，非也。下文連之以羈馽，乃始言羈絡耳。◎家世父曰：司馬云，刻，謂削其甲；雒，謂羈雒其頭也。是通雒爲絡。疑上四者專就馬身言之，下文羈馽皁棧，始及銜勒之事。雒當爲烙，所謂火鍼曰烙也。杜甫詩，細看六印帶官字，六印，亦作火印。刻，謂鑿蹄；雒，謂印烙。燒之剔之以理其毛色。刻之雒之以存其表識。作絡者非也。◎俞樾曰：司馬彪解雒之曰，謂羈雒其頭也，是以雒爲絡之叚字。然下文連之以羈馽，乃始言羈絡之事，此恐非也。雒疑當爲烙。說文火部新附有烙字，曰：灼也。今官馬以火烙其皮毛爲識，即其事矣。<span class="normal">羈</span>居宜反。<span class="titles">廣雅</span>云：勒也。<span class="normal">馽</span>丁邑反，徐丁立反，絆也。李音述。本或作馵，非也。馵音之樹反。司馬向崔本並作𦄼。向云：馬氏音竦。崔云：絆前兩足也。◎盧文弨曰：舊本無音字，案例當有，今增。<span class="normal">編之</span>必然反。<span class="normal">皁</span>才老反，櫪也。一云：槽也。崔云：馬閑也。<span class="normal">棧</span><span class="shanchu" data-rel="土"></span><span class="buzi" data-rel="">士</span><span class="jiaozhusup">【校：士字依世德堂本及釋文原本改。】</span>板反。徐在簡反，又士諫反。編木作<span class="shanchu" data-rel="靈"></span>似<span class="buzi" data-rel="">靈</span>床曰棧，以禦濕也。崔云：木棚也。◎盧文弨曰：靈即櫺字。濕當作溼，後人多混用。棚，疑當作柵。◎慶藩案：<span class="titles">文選</span>顏延年赭白馬賦注、潘安仁馬汧督誄注引司馬云：皁，櫪也。棧，若櫺床，施之溼地也。釋文闕。<span class="normal">不治</span>直吏反。</span>飢之，渴之，馳之，驟之，整之，齊之，前有橛飾之患，而後有鞭筴之威，而馬之死者已過半矣。<span class="jiazhu"><span class="yinwen">注</span>夫善御者，將以盡其能也。盡能在於自任，而乃走作馳步，求其過能之用，故有不堪而多死焉。若乃任駑驥之力，適遲疾之分，雖則足跡接乎八荒之表，而眾馬之性全矣。而惑<span class="jiaozhusup">【校：世德堂本惑作或。】</span>者聞任馬之性，乃謂放而不乘；聞無爲之風，遂云行不如卧；何其往而不返哉！斯失乎莊生之旨遠矣。<span class="yinwen">疏</span>橛，銜也，謂以寶物飾於鑣也。帶皮曰鞭，無皮曰筴，俱是馬杖也。夫馳驟過分，飢渴失常，整之以衡扼，齊之以鑣轡，威之以鞭筴，而求其<span class="jiaozhusup">【校：《南華真經注疏》從輯要本刪「其」字。】</span>以分外之能，故駑駘不堪，而凡已過半。聖智治物，其損亦然。<span class="yinwen">釋文</span><span class="normal">驟</span>士救反。<span class="normal">橛</span>向徐其月反。司馬云：銜也。崔云：鑣也。<span class="normal">飾</span>徐音式。司馬云：排銜也，謂加飾於馬鑣也。◎慶藩案：<span class="titles">文選</span>潘安仁西征賦注引司馬云：橛，騑馬口中長銜也。與釋文異。◎又案橛，一作橛。說文齺下曰：齺，馬口中橛也。<span class="titles">史記</span>索隱引周輿服志云：鉤逆上者爲橛，橛在銜中，以鐵爲之，大如雞子。<span class="titles">漢書</span>司馬相如傳張揖注曰：銜，馬勒銜也。橛，騑馬口長銜也。韓子姦劫弒臣篇無垂策之威，銜橛之備，雖造父不能以服馬，鹽鐵論刑德篇猶無銜橛而禦捍馬也，是銜與橛皆所以制馬者。<span class="normal">鞭</span>必然反。<span class="normal">筴</span>初革反。杜注左傳云：馬檛也。檛，音竹瓜反。</span>陶者曰：「我善治埴，圓者中規，方者中矩。<span class="jiazhu"><span class="yinwen">疏</span>範土曰陶。陶，化也，亦窰也。埴，黏也，亦土也。謂陶者善能調和水土而爲瓦器，運用方圓，必中規矩也。<span class="yinwen">釋文</span><span class="normal">陶</span>道刀反，謂窰也。窰，音弋消反。<span class="normal">埴</span>徐時力反。崔云：土也。司馬云：埴土可以爲陶器。尚書傳云：土黏曰埴。釋名云：埴，膱也。膱音之食反。<span class="normal">中規</span>丁仲反。下皆同。</span>」匠人曰：「我善治木，曲者中鉤，直者應繩。<span class="jiazhu"><span class="yinwen">疏</span>鉤，曲也。繩，直也。謂匠人機巧，善能治木，木之曲直，必中鉤繩。<span class="yinwen">釋文</span><span class="normal">應繩</span>應對之應。後不音者倣此。</span>」夫埴木之性，豈欲中規矩鉤繩哉？<span class="jiazhu"><span class="yinwen">疏</span>土木之性，稟之造物，不求曲直，豈慕方圓；陶者匠人，浪爲臧否。</span>然且世世稱之曰「伯樂善治馬而陶匠善治埴木」，此亦治天下者之過也。<span class="jiazhu"><span class="yinwen">注</span>世以任自然而不加巧者爲不善於治也，揉曲爲直，厲駑習驥，能爲規矩以矯拂其性，使死而後已，乃謂之善治也，不亦過乎！<span class="yinwen">疏</span>此總舉前文以合其譬。然世情愚惑，以治爲善，不治之爲僞，僞莫大焉。<span class="yinwen">釋文</span><span class="normal">揉曲</span>汝久反。<span class="normal">矯</span>居兆反。<span class="normal">拂</span>房弗反。</span></p>
<p class="em2 strong">吾意善治天下者不然。<span class="jiazhu"><span class="yinwen">注</span>以不治治之，乃善治也。<span class="yinwen">疏</span>然，猶如此也。莊子云：我意謂善治天下，不如向來陶匠等也。善治之術，列在下文。</span>彼民有常性，織而衣，耕而食，是謂同德；<span class="jiazhu"><span class="yinwen">注</span>夫民之德，小異而大同。故性之不可去者，衣食也；事之不可廢者，耕織也；此天下之所同而爲本者也。守斯道者，無爲之至也。<span class="yinwen">疏</span>彼民，黎首也。言蒼生皆有真常之性而不假於物也。德者，得也。率其真常之性，物各自足，故同德。郭象云，性之不可去者衣食，事之不可廢者耕織，此天下之所同而爲本也，守斯道也，無爲至矣。<span class="yinwen">釋文</span><span class="normal">去者</span>羌吕反。</span>一而不黨，命曰天放。<span class="jiazhu"><span class="yinwen">注</span>放之而自一耳，非黨也，故謂之天放。<span class="yinwen">疏</span>黨，偏也。命，名也。天，自然也。夫虛通一道，亭毒羣生，長之育之，無偏無黨。若有心治物，則乖彼天然，直置放任，則物皆自足，故名曰天放也。<span class="yinwen">釋文</span><span class="normal">天放</span>如字。崔本作牧，云：養也。</span>故至德之世，其行填填，其視顛顛。<span class="jiazhu"><span class="yinwen">注</span>此自足於內，無所求及之貌。<span class="yinwen">疏</span>填填，滿足之心。顛顛，高直之貌。夫太上淳和之世，遂初至德之時，心既遣於是非，行亦忘乎物我。所以守真內足，填填而處無爲；自不外求，顛顛而游於虛淡。<span class="yinwen">釋文</span><span class="normal">填填</span>徐音田，又徒偃反。質重貌。崔云：重遲也。一云：詳徐貌。淮南作莫莫。<span class="normal">顛顛</span>丁田反。崔云：專一也。淮南作瞑瞑。</span>當是時也，山无蹊隧，澤无舟梁；<span class="jiazhu"><span class="yinwen">注</span>不求非望之利，故止於一家而足。<span class="yinwen">疏</span>蹊，徑；隧，道也。舟，船也。當是時，即至德之世也。人知守分，物皆淳樸，不伐不奪，徑道所以可遺；莫往莫來，船橋於是乎廢。<span class="yinwen">釋文</span><span class="normal">蹊</span>徐音兮。李云：徑也。<span class="normal">隧</span>徐音遂。崔云：道也。</span>萬物羣生，連屬其鄉；<span class="jiazhu"><span class="yinwen">注</span>混茫而同得也，則與一世而淡漠焉，豈國異而家殊哉！<span class="yinwen">疏</span>夫混茫之世，淳和淡漠。故無情萬物，連接而共里閭；有識羣生，係屬而同鄉縣；豈國異政而家殊俗哉！<span class="yinwen">釋文</span><span class="normal">連屬其鄉</span>王云：既無國異家殊，故其鄉連屬。<span class="normal">混</span>胡本反。<span class="normal">茫</span>莫剛反。<span class="normal">淡</span>徒暫反。<span class="normal">漠</span>音莫。</span>禽獸成羣，草木遂長。<span class="jiazhu"><span class="yinwen">注</span>足性而止，無吞夷之欲，故物全。<span class="yinwen">疏</span>飛禽走獸不害，所以成羣；蔬草果木不伐，遂其盛茂。<span class="yinwen">釋文</span><span class="normal">遂長</span>丁丈反，又直良反。<span class="normal">無吞</span>敦恩反，又音天。</span>是故禽獸可係羈而遊，鳥鵲之巢可攀援而闚。<span class="jiazhu"><span class="yinwen">注</span>與物無害，故物馴也。<span class="yinwen">疏</span>人無害物之心，物無畏人之慮。故山禽野獸，可羈係而遨遊；鳥鵲巢窠，可攀援而窺望也。<span class="yinwen">釋文</span><span class="normal">攀</span>本又作扳，普班反。<span class="normal">援</span>音袁。<span class="titles">廣雅</span>云：牽也，引也。<span class="normal">闚</span>去規反。<span class="normal">物馴</span>似遵反，或音純。</span></p>
<p class="em2 strong">夫至德之世，同與禽獸居，族與萬物並，惡乎知君子小人哉！<span class="jiazhu"><span class="yinwen">疏</span>夫殉物邪僻爲小人，履道方正爲君子。既而巢居穴處，將鳥獸而不分；含哺鼓腹，混羣物而無異；於何而知君子，於何而辨小人哉！<span class="yinwen">釋文</span><span class="normal">惡乎</span>音烏。</span>同乎无知，其德不離；<span class="jiazhu"><span class="yinwen">注</span>知則離道以善也。<span class="yinwen">疏</span>既無分别之心，故同乎無知之理。又不<span class="shanchu" data-rel="以"></span>險德以求行，故抱一而不離也。<span class="yinwen">釋文</span><span class="normal">不離</span>力智反。注皆同。</span>同乎无欲，是謂素樸；<span class="jiazhu"><span class="yinwen">注</span>欲則離性以飾也。<span class="yinwen">疏</span>同遂初之無欲，物各清廉；異末代之浮華，人皆淳樸。<span class="yinwen">釋文</span><span class="normal">素樸</span>普剥反。</span>素樸而民性得矣。<span class="jiazhu"><span class="yinwen">注</span>無煩乎知欲也。<span class="yinwen">疏</span>夫蒼生所以失性者，皆由滯欲故也。既而無欲素樸，真性不喪，故稱得也。此一句總結已前至德之美者也。</span>及至聖人，<span class="jiazhu"><span class="yinwen">注</span>聖人者，民得性之跡耳，非所以跡也。此云及至聖人，猶云及至其跡也。</span>蹩躠爲仁，踶跂爲義，而天下始疑矣；澶漫爲樂，摘僻爲禮，而天下始分矣。<span class="jiazhu"><span class="yinwen">注</span>夫聖跡既彰，則仁義不真而禮樂離性，徒得形表而已矣<span class="jiaozhusup">【校：趙諫議本無矣字及注首夫字。】</span>。有聖人即有斯弊，吾若是何哉！<span class="yinwen">疏</span>自此以上，明淳素之德；自此以下，斥聖跡之失。及至聖人，即五帝已下行聖跡之人也。蹩躠，用力之貌。踶跂，矜恃之容。澶漫是縱逸之心，摘僻是曲拳之行。夫淳素道消，澆僞斯起。踶跂恃裁非之義，蹩躠夸偏愛之仁，澶漫貴奢淫之樂，摘僻尚浮華之禮，於是宇內分離，蒼生疑惑，亂天之經，自斯而始矣。<span class="yinwen">釋文</span><span class="normal">蹩</span>步結反。向崔本作弊，音同。<span class="normal">躠</span>本又作薛，悉結反。向崔本作殺，音同。一音素葛反。<span class="normal">踶</span>直氏反，向同，崔音緹。<span class="normal">跂</span>丘氏反，一音吕氏反，崔音技。李云：蹩躠踶跂，皆用心爲仁義之貌。◎慶藩案：踶，各本無訓。說文：踶，躗也。躗，踶<span class="shanchu" data-rel="躗"></span><span class="jiaozhusup">【校：躗字依說文刪。】</span>也。（<span class="buzi" data-rel="">段注</span>舊本譌作衞，今據踶字注及牛部𤜂字注改正。）<span class="normal">澶</span>本又作儃，徒旦反。又吐旦反。向崔本作但，音燀。<span class="normal">漫</span>武半反。向崔本作曼，音同。李云：澶漫，猶縱逸也。崔云：但曼，淫衍也。一云：澶漫，牽引也。<span class="normal">摘</span>敕歷反，又涉革反。<span class="normal">辟</span>匹壁反，向音檗，徐敷歷反，李父歷反。本或作僻，音同。李云：糾擿邪辟而爲禮也。一音婦赤反，法也。崔云：擿辟，多節。◎盧文弨曰：今本作僻。◎家世父曰：釋文引李曰，糾擿邪辟而爲禮也，崔云，擿辟，多節。擿辟，當作摘擗。王逸注楚詞：擗，析也。摘者，摘取之；擗者，分之；謂其煩碎也。<span class="normal">始分</span>如字。下分皆同。</span>故純樸不殘，孰爲犧尊！白玉不毁，孰爲珪璋！<span class="jiazhu"><span class="yinwen">疏</span>純樸，全木也。不殘，未彫也。孰，誰也。犧尊，酒器，刻爲牛首，以祭宗廟也。止鋭下方曰珪，半珪曰璋。此略舉譬喻，以明澆競之治也。<span class="yinwen">釋文</span><span class="normal">犧尊</span>音羲。尊，或作樽。司馬云：畫犧牛象以飾樽也。王肅云：刻爲牛頭。鄭玄云：畫鳳皇羽飾尊，婆娑然也。音先河反。◎盧文弨曰：今本作樽，俗<span class="jiaozhusup">【校：世德堂本作樽，本書依釋文改。】</span>。<span class="normal">珪璋</span>音章。李云：皆器名也。鋭上方下曰珪，半珪曰璋。</span>道德不廢，安取仁義！<span class="jiazhu"><span class="yinwen">疏</span>此合譬也。夫大道之世，不辨是非；至德之時，未論憎愛。無愛則人心自息，無非則本跡斯忘，故老經云大道廢，有仁義矣。</span>性情不離，安用禮樂！<span class="jiazhu"><span class="yinwen">疏</span>禮以檢跡，樂以和心。情苟不散，安用和心！性苟不離，何勞檢跡！是知和心檢跡，由乎道喪也。<span class="yinwen">釋文</span><span class="normal">情性不離</span>如字。别離也。◎盧文弨曰：今本情性作性情。</span>五色不亂，孰爲文采！五聲不亂，孰應六律！<span class="jiazhu"><span class="yinwen">注</span>凡此皆變樸爲華，棄本崇末，於其天素，有殘廢矣，世雖貴之，非其貴也。<span class="yinwen">疏</span>夫文采本由相間，音樂貴在相和。若各色各聲，不相顯發，則宮商黼黻，無由成用。此重起譬，卻證前旨。</span>夫殘樸以爲器，工匠之罪也；毁道德以爲仁義，聖人之過也。<span class="jiazhu"><span class="yinwen">注</span>工匠則有規矩之制，聖人則有可尚之跡。<span class="yinwen">疏</span>此總結前義。夫工匠以犧尊之器殘淳樸之本，聖人以仁義之跡毁無爲之道，爲弊既一，獲罪宜均。</span></p>
<p class="em2 strong">夫馬，陸居則食草飲水，喜則交頸相靡，怒則分背相踶。馬知已此矣。<span class="jiazhu"><span class="yinwen">注</span>御其真知，乘其自<span class="shanchu" data-rel="陸"></span><span class="buzi" data-rel="">然</span><span class="jiaozhusup">【校：然字依王叔岷說改。】</span>，則萬里之路可致，而羣馬之性不失。<span class="yinwen">疏</span>靡，摩也，順也。踶，蹈也。已，止也。夫物之喜怒，稟自天然，率性而動，非由矯僞。故喜則交頸而摩順，怒則分背而踶蹈，而馬之知解適盡於此，食草飲水，樂在其中矣。<span class="yinwen">釋文</span><span class="normal">交頸</span>頸，領也。居郢反，又祁盈反。<span class="normal">相靡</span>如字。李云：摩也。一云：愛也。◎慶藩案：靡，古讀若摩，故與摩通。（見唐韻正。）<span class="titles">漢書</span>淮南衡山王傳亦其俗薄臣，下漸靡使然也。漸靡即漸摩。<span class="titles">荀子</span><span class="titles">性惡篇</span>身日進於仁義而不自知也者，靡使然也。靡即摩也。（禮學記相觀而善之謂摩，鄭注：摩，相切磋也。）成二年左傳師至於靡笄之下，靡一音摩。<span class="titles">史記</span>蘇秦傳以出揣摩，鄒誕本作揣靡。靡讀爲摩。元戴侗六書故：靡與摩通。本書凡交近則相靡以信，亦讀靡爲摩。<span class="normal">相踶</span>大計反，又徒兮反，又徒祁反。李云：踶，蹋也。<span class="titles">廣雅</span>、字韻、聲類並同。通俗文云：小蹋謂之踶。<span class="normal">馬知</span>李音智。下同。</span>夫加之以衡扼，齊之以月題，而馬知介倪闉扼鷙曼詭銜竊轡。<span class="jiazhu"><span class="yinwen">疏</span>衡，轅前横木也。扼，叉馬頸木也。月題，額上當顱，形似月者也。介，獨也。倪，睥睨也。闉，曲也。鷙，抵也。曼，突也。詭，詐也。竊，盜也。夫馬之真知，唯欣放逸；不求服飾，豈慕榮華！既而加以月題，齊以衡扼，乖乎天性，不任困苦，是以譎詐萌出，睥睨曲頭綟扼，抵突御人。竊轡即盜脱籠頭，詭銜乃吐出其勒。良由乖損真性，所以矯僞百端者矣。<span class="yinwen">釋文</span><span class="normal">衡扼</span>於革反。衡，轅前横木，縛軛者也。扼，叉馬頸者也。<span class="normal">月題</span>徒兮反。司馬崔云：馬頟上當顱如月形者也。<span class="normal">介</span>徐古八反。<span class="normal">倪</span>徐五圭反，郭五第反。李云：介倪，猶睥睨也。崔云：介出俾倪也。<span class="normal">闉</span>音因。<span class="normal">鷙</span>徐敕二反，郭音躓。<span class="normal">曼</span>武半反，郭武諫反。李云：闉，曲也。鷙，抵也。曼，突也。崔云：闉扼鷙曼，距扼頓遲也。司馬云：言曲頸於扼以抵突也。一云：鷙曼，旁出也。◎家世父曰：釋文引李云：介倪，猶睥睨也。闉，曲也。鷙，抵也。曼，突也。崔云，闉扼鷙曼，距扼頓遲也。司馬云，言曲頸於扼以抵突也，一云：鷙曼，旁出也。今案成二年左傳不介馬而馳之，杜預注：介，馬甲也。說文：俾，益也。倪，俾也。言馬知甲之加其身。<span class="titles">史記</span>晉世家馬鷙不能行。說文：鷙，馬重貌。闉扼，猶言困扼；鷙曼，猶言遲重；言馬被介而氣塞行滯，有決銜絶轡之憂，李云睥睨者，失之。<span class="normal">詭</span>九彼反。<span class="normal">銜</span>口中勒也。或云：詭銜，吐出銜也。<span class="normal">竊轡</span>齧轡也。崔云：詭銜竊轡，戾銜橛，盜鞎轡也。◎盧文弨曰：舊鞎譌艱，今改正。說文：車前革曰鞎。</span>故馬之知而態至盜者，伯樂之罪也。<span class="jiazhu"><span class="yinwen">注</span>馬性不同而齊求其用，故有力竭而態作者。<span class="yinwen">疏</span>態，姦詐也。夫馬之真知，適於原野，馳驟過分，即矯詐心生，詭竊之態，罪歸伯樂也。<span class="yinwen">釋文</span><span class="normal">態作</span>吐代反。</span></p>
<p class="em2 strong">夫赫胥氏之時，民居不知所爲，行不知所之，含哺而熙，鼓腹而遊，民能以此矣。<span class="jiazhu"><span class="yinwen">注</span>此民之真能也。<span class="yinwen">疏</span>之，適也。赫胥，上古帝王也；亦言有赫然之德，使民胥附，故曰赫胥，葢炎帝也。夫行道之時，無爲之世，心絶緣慮，安居而無所爲；率性而動，遊行而無所往。既而含哺而熙戲，與嬰兒而不殊；鼓腹而遨遊，將童子而無别。此至淳之世，民能如此也。<span class="yinwen">釋文</span><span class="normal">赫</span>本或作䓇，呼白反。<span class="normal">胥氏</span>司馬云：赫胥氏，上古帝王也。一云：有赫然之德，使民胥附，故曰赫胥，葢炎帝也。◎俞樾曰：釋文引司馬云，赫胥氏上古帝王也，此爲允當。又曰，一云有赫然之德，使民胥附，故曰赫胥，葢炎帝也。此望文生訓，殊不足據。炎帝，即神農也。胠篋篇既云赫胥氏，又云神農氏，其非一人明矣。赫胥，疑即列子書所稱華胥氏。華與赫，一聲之轉耳。<span class="titles">廣雅</span>釋器：赫，赤也。而古人名赤者多字華。羊舌赤字伯華，公西赤字子華，是也。是華亦赤也。赤謂之赫，亦謂之華，可證赫胥之即華胥矣。<span class="normal">含哺</span>音步。</span>及至聖人，屈折禮樂以匡天下之形，縣跂仁義以慰天下之心，而民乃始踶跂好知，爭歸於利，不可止也。此亦聖人之過也。<span class="jiazhu"><span class="yinwen">注</span>其過皆由乎跡之可尚也。<span class="yinwen">疏</span>夫屈曲折旋，行禮樂以正形體；高縣仁義，令企慕以慰心靈；於是始踶跂自矜，好知而興矯詐；經營利禄，爭歸而不知止。噫！聖跡之過者也。<span class="yinwen">釋文</span><span class="normal">縣企</span>音玄。◎盧文弨曰：今本作跂。◎慶藩案：<span class="titles">文選</span>傅長虞贈何劭王濟詩注引司馬云：企，望也。釋文闕。<span class="normal">踶</span>直氏反。<span class="normal">跂</span>丘氏反。<span class="normal">好知</span>呼報反。下音智。</span></p> 



</div></body></html>