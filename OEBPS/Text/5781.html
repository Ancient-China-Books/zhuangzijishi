<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>經典釋文序錄</title></head><body><div id="text">
<div class="section" id="title-0"><h1>經典釋文序錄</h1></div>
<hr/>
<p class="zuozhe" id="online_toc_0"><a class="gg-link" href="#online_toc_0"></a>唐陸德明撰</p>
<p class="em2" id="online_toc_1"><a class="gg-link" href="#online_toc_1"></a>莊子者，姓莊，名周，<span class="jiazhu">太史公云：字子休。</span>梁國蒙縣人也。六國時，爲漆園吏，與魏惠王、齊宣王、楚威王同時，<span class="jiazhu">李頤云：與齊愍王同時。</span>齊楚嘗聘以爲相，不應。時人皆尚遊說，莊生獨高尚其事，優遊自得，依老氏之旨，著書十餘萬言，以逍遙自然無爲齊物而已；大抵皆寓言，歸之於理，不可案文責也。</p>
<p class="em2" id="online_toc_2"><a class="gg-link" href="#online_toc_2"></a>然莊生弘才命世，辭趣華深，正言若反，故莫能暢其弘致；後人增足，漸失其眞。故郭子玄云：「一曲之才，妄竄奇說，若閼弈、意脩之首，危言、游鳧、子胥之篇，凡諸巧雜，十分有三。」漢書藝文志「莊子五十二篇」，即司馬彪、孟氏所注是也。言多詭誕，或似山海經，或類占夢書，故注者以意去取。其內篇衆家並同，自餘或有外而無雜。惟子玄所注，特會莊生之旨，故爲世所貴。徐仙民、李弘範作音，皆依郭本。今以郭爲主。</p>
<p class="em2" id="online_toc_3"><a class="gg-link" href="#online_toc_3"></a>崔譔注十卷，二十七篇。<span class="jiazhu">清河人，晉議郎。內篇七，外篇二十。</span></p>
<p class="em2" id="online_toc_4"><a class="gg-link" href="#online_toc_4"></a>向秀注二十卷，二十六篇。<span class="jiazhu">一作二十七篇，一作二十八篇，亦無雜篇。爲音三卷。</span></p>
<p class="em2" id="online_toc_5"><a class="gg-link" href="#online_toc_5"></a>司馬彪注二十一卷，五十二篇。<span class="jiazhu">字紹統，河內人，晉祕書監。內篇七，外篇二十八，雜篇十四，解說三。爲音三卷。</span></p>
<p class="em2" id="online_toc_6"><a class="gg-link" href="#online_toc_6"></a>郭象注三十三卷，三十三篇。<span class="jiazhu">字子玄，河內人，晉太傅主簿。內篇七，外篇十五，雜篇十一。爲音三卷。</span></p>
<p class="em2" id="online_toc_7"><a class="gg-link" href="#online_toc_7"></a>李頤集解三十卷，三十篇。<span class="jiazhu">字景眞，潁川襄城人，晉丞相參軍，自號玄道子。一作三十五篇，爲音一卷。</span></p>
<p class="em2" id="online_toc_8"><a class="gg-link" href="#online_toc_8"></a>孟氏注十八卷，五十二篇。<span class="jiazhu">不詳何人。</span></p>
<p class="em2" id="online_toc_9"><a class="gg-link" href="#online_toc_9"></a>王叔之義疏三卷。<span class="jiazhu">字穆□，琅邪人，宋處士。亦作注。</span></p>
<p class="em2" id="online_toc_10"><a class="gg-link" href="#online_toc_10"></a>李軌音一卷。</p>
<p class="em2" id="online_toc_11"><a class="gg-link" href="#online_toc_11"></a>徐邈音三卷。</p>
</div></body></html>