<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>人間世第四</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="人間世第四">人間世第四</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu"><span class="yinwen">注</span>與人羣者，不得離人。然人間之變故，世世異宜，唯無心而不自用者，爲能隨變所適而不荷其累也。<span class="yinwen">釋文</span><span class="normal">人間世</span>此人間見事，世所常行者也。◎慶藩案：<span class="buzi" data-rel=""><span class="titles">文選</span></span>潘安仁秋興賦注引司馬云：言處人間之宜，居亂世之理，與人羣者不得離人。然人間之事故，與世異宜，唯無心而不自用者，爲能唯變所適而何足累。釋文闕。<span class="normal">離人</span>力智反。<span class="normal">不荷</span>胡我反，又音河。<span class="normal">其累</span>力僞反。</span></p>
<hr/>
<p class="em2 strong" id="online_toc_1"><a class="gg-link" href="#online_toc_1" onclick="return changeColor(this);"></a>顏回見仲尼，請行。<span class="jiazhu"><span class="yinwen">疏</span>姓顏，名回，字子淵，魯人也；孔子三千門人之中，總四科入室弟子也。仲尼者，姓孔，名丘，字仲尼，亦魯人，殷湯之後，生衰周之世，有聖德，即顏回之師也。其根由事跡，徧在儒史，今既解釋莊子，意在玄虛，故不復委碎載之耳。然人間事緒，糾紛實難，接物利他，理在不易，故寄顏孔以顯化導之方，託此聖賢以明心齋之術也。孔聖顏賢耳。<span class="yinwen">釋文</span><span class="normal">顏回</span>孔子弟子，姓顏，名回，字子淵，魯人也。</span></p>
<p class="em2 strong" id="online_toc_2"><a class="gg-link" href="#online_toc_2" onclick="return changeColor(this);"></a>曰：「奚之？」<span class="jiazhu"><span class="yinwen">疏</span>奚，何也。<span class="buzi" data-rel="">之</span>，適也。質問顏回欲往何處耳。</span></p>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a>曰：「將之衞。」<span class="jiazhu"><span class="yinwen">疏</span>衞，即殷紂之都，又是康叔之封，今汲郡衞州是也。此則顏答孔問欲行之所也。</span></p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a>曰：「奚爲焉？」<span class="jiazhu"><span class="yinwen">疏</span>欲往衞國，何所云爲？重責顏生行李意謂矣。</span></p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a>曰：「回聞衞君，其年壯，其行獨；<span class="jiazhu"><span class="yinwen">注</span>不與民同欲也。<span class="yinwen">疏</span>衞君，即靈公之子蒯瞶也，荒淫昏亂，縱情無道。其年少壯而威猛可畏，獨行凶暴而不順物心。顏子述己所聞以答尼父。<span class="yinwen">釋文</span><span class="normal">衞君</span>司馬云：衞莊公蒯瞶也。案左傳，衞莊公以魯哀十五年冬始入國，時顏回已死，不得爲莊公，葢是出公輒也。<span class="normal">其行</span>下孟反。<span class="normal">獨</span>崔云：自專也。向云：與人異也。郭云：不與人同欲。</span>輕用其國，<span class="jiazhu"><span class="yinwen">注</span>夫君人者，動必乘人，一怒則伏尸流血，一喜則軒冕塞路。故君人者之用國，不可輕之也。<span class="yinwen">疏</span>夫民爲邦本，本固則邦寧。不能愛重黎元，方欲輕蔑其用，欲不顛覆，其可得乎！</span>而不見其過；<span class="jiazhu"><span class="yinwen">注</span>莫敢諫也。<span class="yinwen">疏</span>强足以距諫，辨足以飾非，故百姓惶懼而吞聲，有過而無敢諫者也。</span>輕用民死，<span class="jiazhu"><span class="yinwen">注</span>輕用之於死地。<span class="yinwen">疏</span>不凝動靜，泰然自安，乃輕用國民，投諸死地也。</span>死者以國量乎澤若蕉，<span class="jiazhu"><span class="yinwen">注</span>舉國而輸之死地，不可稱數，視之若草芥也。<span class="yinwen">疏</span>蕉，草芥也。或征戰屢興，或賦税煩重，而死者其數極多。語其多少，以國爲量，若舉爲數，造次難悉。縱恣一身，不恤百姓，視於國民，如藪澤之中草芥者也。<span class="yinwen">釋文</span><span class="normal">國量</span>音亮。李力章反。<span class="normal">若蕉</span>似遥反。徐在堯反。向云：草芥也。崔云：芟刈也，其澤如見芟夷，言野無青草。◎盧文弨曰：蕉亦同樵，故可訓芟夷。◎家世父曰：蕉與焦通。風俗通，水草交厝，名之爲澤。若焦者，水竭草枯，如火爇然，即詩如惔如焚之意。左傳成九年，雖有姬姜，無棄蕉萃，班固賓戲，朝而榮華，夕而焦瘁。蕉焦字通。博雅：蕉，黑也，亦通焦。陸氏音義引向云艸芥也，崔云芟刈也，並誤。<span class="normal">稱數</span>所主反。</span>民其无如矣。<span class="jiazhu"><span class="yinwen">注</span>無所依歸。<span class="yinwen">疏</span>君上無道，臣子飢荒，非但無可柰何，亦乃無所歸往也。</span>回嘗聞之夫子曰：『治國去之，亂國就之，醫門多疾。』願以所聞思其則<span class="jiaozhusup">【校：闕誤引江南李氏本其下有所行二字，則字屬下句。】</span>，庶幾其國有瘳乎！」<span class="jiazhu"><span class="yinwen">疏</span>庶，冀也。幾，近也。瘳，愈也。治邦寧謐，不假匡扶；亂國孤危，應須規諫。顏生今將化衞，是以述昔所聞，思其稟受法言，冀其近於善道。譬彼醫門，多能救疾，方茲賢士，必能拯難，荒淫之疾，庶其瘳愈者也。<span class="yinwen">釋文</span><span class="normal">治國</span>直吏反。<span class="normal">醫門</span>於其反。<span class="normal">思其則</span>絶句。崔李云：則，法也。<span class="normal">有瘳</span>丑由反。李云：愈也。</span></p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a>仲尼曰：「譆！若殆<span class="jiaozhusup">【校：闕誤引張君房本殆在而字下。】</span>往而刑耳！<span class="jiazhu"><span class="yinwen">注</span>其道不足以救彼患。<span class="yinwen">疏</span>譆，怪笑聲也。若，汝也。殆，近也。孔子哂其術淺，未足化他，汝若往於衞，必遭刑戮者也。<span class="yinwen">釋文</span><span class="normal">譆</span>音熙，又於其反。</span></p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a>夫道不欲雜，<span class="jiazhu"><span class="yinwen">注</span>宜正得其人。</span>雜則多，多則擾，擾則憂，憂而不救。<span class="jiazhu"><span class="yinwen">注</span>若夫不得其人。則雖百醫守病，適足致疑而不能一愈也。<span class="yinwen">疏</span>夫靈通之道，唯在純粹。必其喧雜則事緒繁多，事多則中心擾亂，心中擾亂則憂患斯起。藥病既乖，彼此俱困，己尚不立，焉能救物哉！</span>古之至人，先存諸己而後存諸人。<span class="jiazhu"><span class="yinwen">注</span>有其具，然後可以接物也。<span class="yinwen">疏</span>諸，於也。存，立也。古昔至德之人，虛懷而遊世間，必先安立己道，然後拯救他人，未有己身不存而能接物者也。援引古人，以爲鑒誡。</span>所存於己者未定，何暇至於暴人之所行！<span class="jiazhu"><span class="yinwen">注</span>不虛心以應物，而役思以犯難，故知其所存於己者未定也。夫唯外其知以養真，寄妙當於羣才，功名歸物而患慮遠身，然後可以至於暴人之所行也。<span class="yinwen">疏</span>夫唯虛心以應務，忘智以養真，寄當於羣才，歸功於萬物者，方可處涉人間，逗機行化也。今顏回存立己身，猶未安定，是非喜怒，勃戰胷中，有何<span class="shanchu" data-rel="庸"></span><span class="buzi" data-rel="">容</span>暇，輒至於衞，欲諫暴君！此行未可也。<span class="yinwen">釋文</span><span class="normal">役思</span>息嗣反。<span class="normal">遠身</span>于萬反。</span></p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a>且若亦知夫德之所蕩而知之所爲出乎哉？德蕩乎名，知出乎爭。<span class="jiazhu"><span class="yinwen">注</span>德之所以流蕩者，矜名故也；知之所以横出者，爭善故也。雖復桀跖，其所矜惜，無非名善也。<span class="yinwen">疏</span>汝頗知德蕩智出所由乎哉？夫德之所以流蕩喪真，爲矜名故也；智之所以横出逾分者，爭善故也。夫唯善惡兩忘，名實雙遣者，故能<span class="shanchu" data-rel="萬"></span><span class="buzi" data-rel="">至</span><span class="jiaozhusup">【校：覆宋本作{一/力}，葢至之破體。】</span>德不蕩，至智不出者也。<span class="yinwen">釋文</span><span class="normal">而知</span>音智。下及注同。<span class="normal">所爲</span>于僞反。<span class="normal">爭善</span>此及下爭名二字依字讀。<span class="normal">雖復</span>扶又反。下皆同。<span class="normal">桀跖</span>之石反。桀，夏王也。跖，盜跖也。</span>名也者，相<span class="shanchu" data-rel="札"></span><span class="buzi" data-rel="">軋</span><span class="jiaozhusup">【校：軋字依趙諫議本及世德堂本改。盧校亦作軋。】</span>也；知也者，爭之器也。二者凶器，非所以盡行也。<span class="jiazhu"><span class="yinwen">注</span>夫名智者，世之所用也。而名起則相<span class="shanchu" data-rel="札"></span><span class="buzi" data-rel="">軋</span>，智用則爭興，故遺名知而後行可盡也。<span class="yinwen">疏</span><span class="shanchu" data-rel="札"></span><span class="buzi" data-rel="">軋</span><span class="jiaozhusup">【陳林羣校：「札」，依《南華眞經注疏》改。】</span>，傷也。夫矜名則更相毁損，顯智則爭競路興。故二者並凶禍之器，<span class="shanchu" data-rel="盡"></span>不可<span class="buzi" data-rel="">盡</span><span class="jiaozhusup">【校：不可盡，依正文及注改。】</span>行於世。<span class="yinwen">釋文</span><span class="normal">相札</span>徐於八反，又側列反。李云：折也。崔云：夭也。亦作軋。崔又云：或作禮，相賓禮也。◎盧文弨曰：今本作軋。◎慶藩案：相札，猶言相甲也。<span class="titles">廣雅</span>：札，甲也；今本札譌作禮。又：車搹，焦札也；太平御覽引作鵻禮，鈔本引作鷦禮。古禮字作礼，與札相似，札譌爲礼，後人又改爲禮耳。（今本<span class="titles">廣雅</span>作鷦杔，亦札之譌。）崔譔札或作禮，亦沿札礼形似而誤。（淮南說林篇鳥力勝日而服於𪆄禮，禮亦爲札之譌。）</span></p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a>且德厚信矼，未達人氣，名聞不爭，未達人心。<span class="jiazhu"><span class="yinwen">疏</span>矼，確實也。假且道德純厚，信行確實，芳名令聞，不與物爭，而衞君素性頑愚，凶悖少鑒，既未達顏回之意氣，豈識匡扶之心乎！<span class="yinwen">釋文</span><span class="normal">信矼</span>徐古江反。崔音控。簡文云：慤實貌。</span>而强以仁義繩墨之言術<span class="jiaozhusup">【校：闕誤引江南古藏本術作衒。】</span>暴人之前者，是以人惡有其美也，<span class="jiazhu"><span class="yinwen">注</span>夫投人夜光，鮮不按劍者，未達故也。今回之德信與其不爭之名，彼所未達也，而强以仁義準繩於彼，彼將謂回欲毁人以自成也。是故至人不役志以經世，而虛心以應物，誠信著於天地，不爭暢於萬物，然後萬物歸懷，天地不逆，故德音發而天下響會，景行彰而六合俱應，而後始可以經寒暑，涉治亂，而不與逆鱗迕也。<span class="yinwen">疏</span>繩墨之言，即五德聖智也。回之德性，衞君未達，而强用仁義之術行於暴人之前，所述先王美言，必遭衞君憎惡，故不可也。<span class="yinwen">釋文</span><span class="normal">而强</span>其兩反。注同。◎盧文弨曰：今本作彊。書內並同，不重出。◎家世父曰：祭義結諸心形諸色而術省之，鄭注：術當作述。術暴人之前，猶言述諸暴人之前。<span class="normal">人惡有</span>烏路反。下惡不肖及注同。崔本有作育，云：賣也。◎俞樾曰：釋文惡音烏路反，非也。美惡相對爲文，當讀如本字。有者，育字之誤。釋文云，崔本作育，云賣也。說文貝部：𧸇，𧗳也，讀若育。此育字即𧸇之叚字，經傳每以鬻爲之，鬻亦音育也。以人惡育其美，謂以人之惡鬻己之美也。<span class="normal">鮮不</span>息淺反。<span class="normal">涉治</span>直吏反。<span class="normal">迕</span>音誤。</span>命之曰菑人。菑人者，人必反菑之，<span class="jiazhu"><span class="yinwen">注</span>適不信受，則謂與己爭名而反害之。<span class="yinwen">疏</span>命，名也。衞侯不達汝心，謂汝菑害於己，既遭疑貳，必被反菑故也。<span class="yinwen">釋文</span><span class="normal">菑</span>音災。下皆同。</span>若殆爲人菑夫！且苟爲悦賢而惡不肖，惡用而求有以異？<span class="jiazhu"><span class="yinwen">注</span>苟能悦賢惡愚，聞義而服，便爲明君也。苟爲明君，則不<span class="shanchu" data-rel="若"></span><span class="buzi" data-rel="">苦</span><span class="jiaozhusup">【校：苦字依世德堂本改。】</span>無賢臣，汝往亦不足復奇；如其不爾，往必受害。故以有心而往，無往而可；無心而應，其應自來，則無往而不可也。<span class="yinwen">疏</span>殆，近也。夫，歎也。汝若往衞，必近危亡，爲暴人所災害，深可歎也。且衞侯苟能悦愛賢人，憎惡不肖，故當朝多君子，屏黜小人，已有忠臣，何求於汝！汝至於彼，亦何異彼人！既與無異，去便無益。<span class="yinwen">釋文</span><span class="normal">菑夫</span>音扶。<span class="normal">不肖</span>音笑，徐蘇叫反。似也。<span class="normal">惡用</span>音烏。</span>若唯无詔，王公必將乘人而鬭其捷。<span class="jiazhu"><span class="yinwen">注</span>汝唯有寂然不言耳，言則王公必乘人以君人之勢而角其捷辯，以距諫飾非也。<span class="yinwen">疏</span>詔，言也。王公，衞侯也。汝若行衞，唯當默爾不言，若有箴規，必遭戮辱。且衞侯恃千乘之勢，用五等之威，飾非距諫，鬭其捷辯，汝既恐怖，何暇匡扶也！<span class="yinwen">釋文</span><span class="normal">若唯</span>郭如字，一音唯癸反。<span class="normal">無詔</span>絶句。詔，告也，言也。崔本作詻，音頟，云：逆擊曰詻。<span class="normal">王公必將乘人</span>絶句。<span class="normal">而鬭其捷</span>在接反。崔讀若唯無詻王公絶句，必將乘人而鬭絶句。捷作接，其接，引續也。</span>而目將熒之，<span class="jiazhu"><span class="yinwen">注</span>其言辯捷，使人眼眩也。<span class="yinwen">疏</span>熒，眩也。衞侯雖荒淫暴虐，而甚俊辯聰明，加<span class="shanchu" data-rel="持"></span><span class="buzi" data-rel="">恃</span><span class="jiaozhusup">【校：「持」，《南華真經註疏》依道藏成疏本、輯要本作「恃」。據之改。】</span>人君之威，陵藉忠諫之士，故顏回心生惶怖，眼目眩惑者也。<span class="yinwen">釋文</span><span class="normal">熒之</span>户扃反。向崔本作營，音熒。◎慶藩案：營熒字，古通用，皆䁝之借字也。說文：䁝，惑也，從目，熒省聲。<span class="titles">玉篇</span>：䁝，唯並胡亭二切。字或作熒，通作營，又通作榮。<span class="titles">史記</span>孔子世家匹夫而熒惑諸侯，熒，司馬貞本作營。<span class="titles">漢書</span>吴王濞傳、淮南王安傳營惑，<span class="titles">史記</span>並作熒惑。否象傳不可榮以禄，虞翻本榮作營，謂不可惑以禄也。<span class="titles">漢書</span>禮樂志<span class="shanchu" data-rel="瑩"></span><span class="buzi" data-rel="">營</span><span class="jiaozhusup">【校：營字依漢書改。】</span>亂富貴之耳目，漢紀<span class="shanchu" data-rel="瑩"></span><span class="buzi" data-rel="">營</span>作榮。皆其證。<span class="normal">眼眩</span>玄遍反。</span>而色將平之，<span class="jiazhu"><span class="yinwen">注</span>不能復自異於彼也。<span class="yinwen">疏</span>縱有諫心，不敢顯異，顏色靡順，與彼和平。</span>口將營之，<span class="jiazhu"><span class="yinwen">注</span>自救解不暇。<span class="yinwen">疏</span>衞侯位望既高，威嚴可畏，顏生恐禍及己，憂懼百端，所以口舌自營，略無容暇。</span>容將形之，<span class="jiazhu"><span class="yinwen">疏</span>形，見也。既懼災害，故委順面從，擎跽曲拳，形跡斯見也。<span class="yinwen">釋文</span><span class="normal">容將形之</span>謂擎跽也。</span>心且成之。<span class="jiazhu"><span class="yinwen">注</span>乃且釋己以從彼也。<span class="yinwen">疏</span>豈直外形從順，亦乃內心和同，不能進善而更成彼惡故也。</span>是以火救火，以水救水，名之曰益多。<span class="jiazhu"><span class="yinwen">注</span>適不能救，乃更足以成彼之威。<span class="yinwen">疏</span>以，用也。夫用火救火，猛燎更增；用水救水，波浪彌甚。故顏子之行，適足成衞侯之暴，不能匡勸，可謂益多也</span>順始无窮，<span class="jiazhu"><span class="yinwen">注</span>尋常守故，未肯變也。</span>若殆以不信厚言，必死於暴人之前矣！<span class="jiazhu"><span class="yinwen">注</span>未信而諫，雖厚言爲害。<span class="yinwen">疏</span>汝之忠厚之言，近不信用，則雖誠心獻替，而必遭刑戮於暴虐君人之前矣。</span></p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a>且昔者桀殺關龍逢，紂殺王子比干，是皆修其身以下傴拊人之民，以下拂其上者也，<span class="jiazhu"><span class="yinwen">注</span>龍逢比干，居下而任上之憂，非其事者也。<span class="yinwen">疏</span>諡法，賊民多殺曰桀，殘義損善曰紂。姓關，字龍逢，夏桀之賢臣，盡誠而遭斬首。比干，殷紂之庶叔，忠諫而被<span class="shanchu" data-rel="割"></span><span class="buzi" data-rel="">剖</span><span class="jiaozhusup">【校：「割」，《南華真經註疏》從道藏成疏本、輯要本作「剖」。據之改。】</span>心。傴拊，猶愛養也。拂，逆戾也。此二子者，並古昔良佐，修飾其身，仗行忠節，以臣下之位，憂君上之民，臣有德而君無道，拂戾其君，咸遭戮辱。援古證今，足爲龜鏡。是知顏回化衞，理未可行也。<span class="yinwen">釋文</span><span class="normal">關龍逢</span>夏桀之賢臣。<span class="normal">王子比干</span>殷紂之叔父。<span class="normal">以下</span>遐嫁反。<span class="normal">傴</span>紆甫反。<span class="normal">拊</span>徐向音撫。李云：傴拊，謂憐愛之也。崔云：猶嘔呴，謂養也。<span class="normal">拂其</span>符弗反。崔云：違也。又芳弗反。</span>故其君因其修以擠之。是好名者也。<span class="jiazhu"><span class="yinwen">注</span>不欲令臣有勝君之名也。<span class="yinwen">疏</span>擠，墜也，陷也，毒也。夏桀殷紂，無道之君，<span class="shanchu" data-rel="自"></span>不<span class="buzi" data-rel="">自</span><span class="jiaozhusup">【校：「自不」，《南華真經註疏》依道藏成疏本、輯要本「自不」二字互乙。據之改。】</span>揣量，猶貪令譽，故因賢臣之修飾，肆其鴆毒而陷之。意在爭名逐利，遂至於此故也。<span class="yinwen">釋文</span><span class="normal">以擠</span>徐子計反，又子禮反。司馬云：毒也。一云：陷也。方言云：滅也。簡文云：排也。<span class="normal">是好</span>呼報反。<span class="normal">欲令</span>力呈反。</span>昔者堯攻叢枝、胥敖，禹攻有扈，國爲虛厲，身爲刑戮，其用兵不止，其求實无已。是皆求名實者也，而獨不聞之乎？<span class="jiazhu"><span class="yinwen">注</span>夫暴君非徒求恣其欲，<span class="shanchu" data-rel="復"></span>乃<span class="buzi" data-rel="">復</span><span class="jiaozhusup">【校：「復乃」，《南華真經註疏》依續古逸本、輯要本「復乃」二字互乙。據之改。】</span>求名，但所求者非其道耳。<span class="yinwen">疏</span>堯禹二君，已具前解。叢枝，胥敖，有扈，並是國名。有扈者，今雍州鄠縣是也。宅無人曰虛，鬼無後曰厲。言此三國之君，悉皆無道，好起兵戈，征伐他國。豈唯貪求實利，亦乃規覓虛名，遂使境土丘虛，人民絶滅，身遭刑戮，宗廟顛殞。貪名求實，一至如斯，今古共知，汝獨不聞也。<span class="yinwen">釋文</span><span class="normal">叢支</span>才公反。◎盧文弨曰：今本作枝。<span class="normal">有扈</span>音户。司馬云：國名，在始平郡。案即今京兆鄠縣也。<span class="normal">虛厲</span>如字，又音墟。李云：居宅無人曰虛，死而無後爲厲。◎慶藩案：虛厲即虛戾也。墨子魯問篇是以國爲虛戾，趙策齊爲虛戾，均作戾。戾厲古音義通。詩小雅節南山篇降此大戾，大雅瞻卬篇戾作厲。小宛翰飛戾天，<span class="titles">文選</span>西都賦<span class="buzi" data-rel="">注</span>引韓詩作厲。孟子滕文公篇狼戾，鹽鐵論未通篇作梁厲。皆其證。</span>名實者，聖人之<span class="jiaozhusup">【校：趙諫議本無之字。】</span>所不能勝也，而況若乎！<span class="jiazhu"><span class="yinwen">注</span>惜名貪欲之君，雖復堯禹，不能勝化也，故與眾攻之，而汝乃欲空手而往，化之以道哉？<span class="yinwen">疏</span>夫庸人暴主，貪利求名，雖<span class="buzi" data-rel="">復</span><span class="jiaozhusup">【校：《南華真經註疏》依道藏成疏本、輯要本「雖」下補「復」字。據之補。】</span>堯禹聖君，不能懷之以德，猶興兵眾，問罪夷凶。況顏子匹夫，空手行化，不然之理，亦在無疑故也。</span></p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a>雖然，若必有以也，嘗以語我來！」<span class="jiazhu"><span class="yinwen">疏</span>嘗，試也。汝之化道，雖復未弘，既欲請行，必有所以，試陳汝意，告語我來。<span class="yinwen">釋文</span><span class="normal">語我</span>魚據反。下同。◎盧文弨曰：舊作魚豫反，譌。今改正。</span></p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a>顏回曰：「端而虛，<span class="jiazhu"><span class="yinwen">注</span>正其形而虛其心也。<span class="yinwen">疏</span>端正其形，盡人臣之敬；虛豁心慮，竭匡諫之誠。既承高命，敢述所以耳。</span>勉而一，<span class="jiazhu"><span class="yinwen">注</span>言遜而不二也。<span class="yinwen">疏</span>勉厲身心，盡誠奉國，言行忠謹，纔無差二。</span>則可乎？」<span class="jiazhu"><span class="yinwen">疏</span>如前二術，可以行不？</span></p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a>曰：「惡！惡可！<span class="jiazhu"><span class="yinwen">注</span>言未可也。<span class="yinwen">疏</span>惡惡，猶於何也，於何而可，言未可也。<span class="yinwen">釋文</span><span class="normal">惡惡</span>皆音烏，下同。</span>夫以陽爲充孔揚，<span class="jiazhu"><span class="yinwen">注</span>言衞君亢陽之性充張於內而甚揚於外，强禦之至也。<span class="yinwen">疏</span>陽，剛猛也。充，滿也。孔，甚也。言衞君以<span class="jiaozhusup">【校：《南華真經註疏》依輯要本刪「以」字。】</span>剛猛之性滿實內心，强暴之甚，彰揚外跡。</span>采色不定，<span class="jiazhu"><span class="yinwen">注</span>喜怒無常。<span class="yinwen">疏</span>順心則喜，違意則嗔，神采氣色，曾無定準。</span>常人之所不違，<span class="jiazhu"><span class="yinwen">注</span>莫之敢逆。<span class="yinwen">疏</span>爲性暴虐，威猛尋常，諫士賢人，詎能逆迕！</span>因案人之所感，以求容與其心。<span class="jiazhu"><span class="yinwen">注</span>夫頑强之甚，人以快<span class="jiaozhusup">【校：趙諫議本快作使。】</span>事感己，己陵藉而乃抑挫之，以求從容自放而遂其侈心也。<span class="yinwen">疏</span>案，抑也。容與，猶放縱也。人以快善之事箴規感動，君乃因其忠諫而抑挫之，以求快樂縱容，遂其荒淫之意也。<span class="yinwen">釋文</span><span class="normal">挫之</span>子卧反。<span class="normal">從容</span>七容反。</span>名之曰日漸之德不成，而況大德乎！<span class="jiazhu"><span class="yinwen">注</span>言乃少多，無回降之勝也。<span class="yinwen">疏</span>衞侯無道，其來已久。日將漸漬之德，尚不能成，況乎鴻範聖明，如何可望也！</span>將執而不化，<span class="jiazhu"><span class="yinwen">注</span>故守其本意也。<span class="yinwen">疏</span>飾非闇主，不能從<span class="shanchu" data-rel="人"></span>諫如流，固執本心，誰肯變惡爲善者也。</span>外合而內不訾，其庸詎可乎！」<span class="jiazhu"><span class="yinwen">注</span>外合而內不訾，即向之端虛而勉一耳，言此未足以化之。<span class="yinwen">疏</span>外形擎跽，以盡足恭，內心順從，不敢訾毁。以此請行，行何利益，化衞之道，庸詎可乎！斯則斥前端虛之術未宜行用之矣。<span class="yinwen">釋文</span><span class="normal">不訾</span>向徐音紫。崔云：毁也。</span></p>
<p class="em2 strong" id="online_toc_14"><a class="gg-link" href="#online_toc_14" onclick="return changeColor(this);"></a>「然則我內直而外曲，成而上比。<span class="jiazhu"><span class="yinwen">注</span>顏回更說此三條也。<span class="yinwen">疏</span>前陳二事，已被詆訶，今設三條，庶其允合。此標題目，下釋其義，顏生述己以<span class="shanchu" data-rel="簡"></span><span class="buzi" data-rel="">問</span><span class="jiaozhusup">【校：「簡」，《南華真經註疏》依道藏成疏本、輯要本作「問」。據之改。】</span>宣尼是也。<span class="yinwen">釋文</span><span class="normal">而上</span>時掌反。下同。</span>內直者，與天爲徒。與天爲徒者，知天子之與己皆天之所子，而獨以己言蘄乎而人善之，蘄乎而人不善之邪？<span class="jiazhu"><span class="yinwen">注</span>物無貴賤，得生一也。故善與不善，付之公當耳，一無所求於人也。<span class="yinwen">疏</span>此下釋義。蘄，求也。言我內心質素誠直，共自然之理而爲徒類。是知帝王與我，皆稟天然，故能忘貴賤於君臣，遺善惡於榮辱，復矜名以避惡，求善於他人乎？具此虛懷，庶其合理。<span class="yinwen">釋文</span><span class="normal">蘄乎</span>音祈。</span>若然者，人謂之童子，是之謂與天爲徒。<span class="jiazhu"><span class="yinwen">注</span>依乎天理，推己<span class="shanchu" data-rel="性"></span><span class="buzi" data-rel="">信</span><span class="jiaozhusup">【校：信字依趙諫議本改。】</span>命，若嬰兒之直往也。<span class="yinwen">疏</span>然，如此也。童子，嬰兒也。若如向說，推理直前，行比嬰兒，故人謂之童子。結成前義，故是之謂與天爲徒也。</span>外曲者，與人之<span class="jiaozhusup">【校：趙諫議本無之字。】</span>爲徒也。擎跽曲拳，人臣之禮也，人皆爲之，吾敢不爲邪！爲人之所爲者，人亦无疵焉，<span class="jiazhu"><span class="yinwen">疏</span>夫外形委曲，隨順世間者，將人倫爲徒類也。擎手跽足，磬折曲躬，俯仰拜伏者，人臣之禮也。而和同塵垢，汚隆任物，人皆行此，我獨不爲邪！是以爲人所爲，故人無怨疾也。<span class="yinwen">釋文</span><span class="normal">擎</span>徐其驚反。<span class="normal">跽</span>徐其里反。說文云：長跪也。<span class="normal">曲拳</span>音權。<span class="normal">無疵</span>才斯反。</span>是之謂與人爲徒。<span class="jiazhu"><span class="yinwen">注</span>外形委曲，隨人事之所當爲者也。<span class="yinwen">疏</span>此結<span class="shanchu" data-rel="成"></span><span class="buzi" data-rel="">前</span><span class="jiaozhusup">【校：依下疏文改。】</span>也。</span>成而上比者，與古爲徒。<span class="jiazhu"><span class="yinwen">注</span>成於今而比於古也。<span class="yinwen">疏</span>忠諫之事，乃成於今，君臣之義，上比於古，故與古之忠臣比干等類，是其義也。</span>其言雖敎，讁之實也。<span class="jiazhu"><span class="yinwen">注</span>雖是常敎，實有諷責之旨。<span class="yinwen">疏</span>讁，責也。所陳之言，雖是敎跡，論其意旨，實有諷責之心也。<span class="yinwen">釋文</span><span class="normal">讁之</span>直革反。<span class="normal">諷責</span>非鳳反。</span>古之有也，非吾有也。<span class="jiazhu"><span class="yinwen">疏</span>夐古以來，有此忠諫，非我今日獨起箴規者也。</span>若然者，雖直而不病，<span class="jiazhu"><span class="yinwen">注</span>寄直於古，故無以病我也。<span class="yinwen">疏</span>若忠諫之道，自古有之，我今誠直，亦幸無憂累。</span>是之謂與古爲徒。<span class="jiazhu"><span class="yinwen">疏</span>此結前也。</span>若是則可乎？」<span class="jiazhu"><span class="yinwen">疏</span>呈此三條，未知可不？</span></p>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a>仲尼曰：「惡！惡可！大多政，法而不諜，<span class="jiazhu"><span class="yinwen">注</span>當理無二，而張三條以政之，與事不冥也。<span class="yinwen">疏</span>諜，條理也，當也。法苟當理，不俟多端，政設三條，大傷繁冗。於理不當，亦不安恬，故於何而可也。<span class="yinwen">釋文</span><span class="normal">大多</span>音泰，徐勑佐反。崔本作太。<span class="normal">不諜</span>徐徒協反，向吐頰反。李云：安也。崔云：間諜也。◎俞樾曰：政字絶句。大多政者，郭注所謂當理無二而張三條以政之也。法而不諜，四字爲句。列禦寇篇形諜成光，釋文曰：諜，便僻也。此諜字義與彼同，謂有法度而不便僻也。李訓安，崔訓間諜，並失其義。</span>雖固亦无罪。<span class="jiazhu"><span class="yinwen">注</span>雖未弘大，亦且不見咎責。<span class="yinwen">疏</span>設此三條，雖復固陋，既未行李，亦幸無咎責者也。</span>雖然，止是耳矣，夫胡可以及化！<span class="jiazhu"><span class="yinwen">注</span>罪則無矣，化則未也。<span class="yinwen">疏</span>胡，何也。顏回化衞，止有是法，纔可獨善，未及濟時，故何可以及化也。又解：若止而勿行，於理便是，如其適衞，必自遭殆也。</span>猶師心者也。」<span class="jiazhu"><span class="yinwen">注</span>挾三術以適彼，非無心而付之天下也。<span class="yinwen">疏</span>夫聖人虛己，應時無心，譬彼明鏡，方茲虛谷。今顏回預作言敎，方思慮可不，既非忘<span class="buzi" data-rel="">情</span><span class="jiaozhusup">【校：《南華真經註疏》依輯要本補「情」字。據之補。】</span>淡薄，故知師其有心也。<span class="yinwen">釋文</span><span class="normal">挾三</span>户牒反。</span></p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a>顏回曰：「吾无以進矣，敢問其方。」<span class="jiazhu"><span class="yinwen">疏</span>顏生三術，一朝頓盡，化衞之道，進趣無方，更請聖師，庶聞妙法。</span></p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a>仲尼曰：「齋，吾將語若！有<span class="buzi" data-rel="">心</span><span class="jiaozhusup">【校：心字依闕誤引張君房本及注文補。】</span>而爲之，其易邪？<span class="jiazhu"><span class="yinwen">注</span>夫有其心而爲之<span class="jiaozhusup">【校：趙諫議本無之字。】</span>者，誠未易也。<span class="yinwen">疏</span>顏回殷勤致請，尼父爲說心齋。但能虛忘，吾當告汝，必有其心爲作，便乖心齋之妙。故有心而索玄道，誠未易者也。<span class="yinwen">釋文</span><span class="normal">曰齊</span>本亦作齋，同，側皆反。下同。◎盧文弨曰：今本作齋。<span class="normal">其易</span>以豉反。後皆同。向崔云：輕易也。</span>易之者，暤天不宜。」<span class="jiazhu"><span class="yinwen">注</span>以有爲爲易，未見其宜也。<span class="yinwen">疏</span><span class="titles">爾雅</span>云，夏曰皓天。言其氣皓汗也。以有爲之心而行道爲易者，暤天之下，不見其宜。言不宜以有爲心齋也。<span class="yinwen">釋文</span><span class="normal">暤天</span>徐胡老反。向云：暤天，自然也。◎盧文弨曰：舊本皞從白，今從注本從日。</span></p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a>顏回曰：「回之家貧，唯不飲酒不茹葷者數月矣。如此，則可以爲齋乎？」<span class="jiazhu"><span class="yinwen">疏</span>茹，食也。葷，辛菜也。齋，齊也，謂心跡俱不染塵境也。顏子家貧，儒史具悉，無酒可飲，無葷可茹，簞瓢蔬素，已經數月，請<span class="buzi" data-rel="">問</span><span class="jiaozhusup">【校：《南華真經註疏》依輯要本補「問」字。據之補。】</span>若此得爲齋不。<span class="yinwen">釋文</span><span class="normal">不茹</span>徐音汝，食也。<span class="normal">葷</span>徐許云反。<span class="normal">數月</span>色主反。</span></p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a>曰：「是祭祀之齋，非心齋也。」<span class="jiazhu"><span class="yinwen">疏</span>尼父答言，此是祭祀<span class="buzi" data-rel="">鬼</span>神<span class="shanchu" data-rel="君"></span><span class="jiaozhusup">【校：「神君」，《南華真經註疏》依輯要本作「鬼神」。又謂道藏成疏本作「神鬼」。據之改。】</span><span class="buzi" data-rel="">祼</span><span class="jiaozhusup">【校：《南華真經註疏》依輯要本補「祼」字。據之補。】</span>獻宗廟，俗中致齋之法，非所謂心齋者也。</span></p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a>回曰：「敢問心齋。」<span class="jiazhu"><span class="yinwen">疏</span>向說家貧，事當祭祀。心齋之術，請示其方。</span></p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a>仲尼曰：「若一志，<span class="jiazhu"><span class="yinwen">注</span>去異端而任獨<span class="shanchu" data-rel="者"></span>也<span class="shanchu" data-rel="乎"></span><span class="jiaozhusup">【校：者乎二字依世德堂本刪。】</span>。<span class="yinwen">疏</span><span class="shanchu" data-rel="志"></span>一汝<span class="buzi" data-rel="">志</span>心<span class="jiaozhusup">【校：「志一汝心」，《南華真經註疏》依續古逸本、道藏成疏本、輯要本「志」字移在「一汝」下。據之乙。】</span>，無復異端，凝寂虛忘，冥符獨化。此下答於顏子，廣示心齋之術者也。<span class="yinwen">釋文</span><span class="normal">去異</span>起吕反。下同。</span>无聽之以耳而聽之以心，<span class="jiazhu"><span class="yinwen">疏</span>耳根虛寂，不凝宮商，反聽無聲，凝神心符。</span>无聽之以心而聽之以氣！<span class="jiazhu"><span class="yinwen">疏</span>心有知覺，猶起攀緣；氣無情慮，虛柔任物。故去彼知覺，取此虛柔，遣之又遣，漸階玄妙也<span class="shanchu" data-rel="乎"></span><span class="jiaozhusup">【校：《南華真經註疏》依輯要本刪「乎」字。】</span>！</span>聽止於耳，<span class="jiazhu"><span class="yinwen">疏</span>不著聲塵，止於<span class="buzi" data-rel="">心</span><span class="jiaozhusup">【校：《南華真經註疏》依道藏成疏本、輯要本補「心」字。據之補。】</span>聽。此釋無聽之以耳也。</span>心止於符。<span class="jiazhu"><span class="yinwen">疏</span>符，合也。心起緣慮，必與境合，庶令凝寂，不復與境相符。此釋無聽之以心者也。</span>氣也者，虛而待物者也。<span class="jiazhu"><span class="yinwen">注</span><span class="shanchu" data-rel="遣"></span><span class="buzi" data-rel="">遺</span><span class="jiaozhusup">【校：遺字依世德堂本及諸子平議改。】</span>耳目，去心意，而符<span class="jiaozhusup">【校：「符」，《南華真經註疏》從道藏成疏本、輯要本作「付」。可從。】</span>氣性之自得，此虛以待物者也。<span class="yinwen">疏</span>如氣柔弱，虛空其心，寂泊忘懷，方能應物。此解而聽之以氣也。◎俞樾曰：上文云，無聽之以耳而聽之以心，無聽之以心而聽之以氣。此文聽止於耳，當作耳止於聽，傳寫誤倒也，乃申說無聽之以耳之義。言耳之爲用止於聽而已，故無聽之以耳也。心止於符，乃申說無聽之以心之義。言心之用止於符而已，故無聽之以心也。符之言合也，言與物合也，與物合，則非虛而待物之謂矣。氣也者虛而待物者也，乃申說氣字，明當聽之以氣也。郭注曰遺耳目去心意等語，誤以符氣二字連讀，不特失其義，且不成句矣。</span>唯道集虛。虛者，心齋也。」<span class="jiazhu"><span class="yinwen">注</span>虛其心則至道集於懷也。<span class="yinwen">疏</span>唯此真道，集在虛心。故<span class="shanchu" data-rel="如"></span><span class="buzi" data-rel="">知</span><span class="jiaozhusup">【校：「如」，《南華真經註疏》從輯要本作「知」。據之改。】</span>虛心者，心齋妙道也。</span></p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a>顏回曰：「回之未始得使，實自回也；<span class="jiazhu"><span class="yinwen">注</span>未始<span class="jiaozhusup">【校：《南華真經註疏》依續古逸本、輯要本刪「始」字。當從。】</span>使心齋，故有其身。<span class="yinwen">疏</span>未稟心齋之敎，猶懷封滯之心，既不能隳體以忘身，尚謂顏回之實有也。<span class="yinwen">釋文</span><span class="normal">未始得使</span>絶句。崔讀至實字絶句。</span>得使之也，未始有回也；」<span class="jiazhu"><span class="yinwen">注</span>既得心齋之使，則無其身。<span class="yinwen">疏</span>既得夫子之敎，使其人以虛齋，遂能物我洞忘，未嘗<span class="buzi" data-rel="">回</span><span class="jiaozhusup">【陳林羣校：「回」，《南華眞經注疏》作「身」。】</span>之可有也。</span>可謂虛乎？</p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a>夫子曰：「盡矣。<span class="jiazhu"><span class="yinwen">疏</span>夫子向說心齋之妙，妙盡於斯。</span>吾語若！若能入遊其樊而无感其名，<span class="jiazhu"><span class="yinwen">注</span>放心自得之場，當於實而止。<span class="yinwen">疏</span>夫子語顏生化衞之要，慎莫據其樞要，且復遊入蕃傍，亦宜晦跡消聲，不可以名智感物。樊，蕃也。</span>入則鳴，不入則止。<span class="jiazhu"><span class="yinwen">注</span>譬之宮商，應而無心，故曰鳴也。夫無心而應者，任彼耳，不强應也。<span class="yinwen">疏</span>若已道狎衞侯，則可鳴聲匡救；如其諫不入耳，則宜緘口忘言。强顯忠貞，必遭禍害。<span class="yinwen">釋文</span><span class="normal">不强</span>其丈反。</span>无門无毒，<span class="jiazhu"><span class="yinwen">注</span>使物自若，無門者也；付天下之自安，無毒者也。毒，治也。<span class="yinwen">疏</span>毒，治也。如水如鏡，應感虛懷，己不預作也。<span class="yinwen">釋文</span><span class="normal">無毒</span>如字，治也。崔本作每，云：貪也。◎家世父曰：說文：毒，厚也。老子：亭之毒之。無門者，入焉不測其方；無毒者，游焉不泥其跡。應乎自然之符，斯能入遊其藩而無感其名。◎李楨曰：門毒對文，毒與門不同類。說文：毒，厚也。害人之艸，往往而生，義亦不合。毒乃壔之叚借。許壔下云：保也，亦曰高土也，讀若毒。與此注自安義合。張行孚說文發疑曰：壔者，累土爲臺以傳信，即吕氏春秋所謂爲高保禱於王路，寘鼓其上，遠近相聞是也。禱當爲壔之譌。壔是保衞之所，故借其義爲保衞。易經、莊、老三毒字，正是此義，（老子亭之毒之，周易以此毒天下而民從之，毒字並是叚借。）<span class="titles">廣雅</span>所以有毒安也一訓。按<span class="shanchu" data-rel="擣"></span><span class="buzi" data-rel="">壔</span>爲毒本字，正與門同類，所以門毒對文。讀都皓切，音之轉也。</span>一宅而寓於不得已，<span class="jiazhu"><span class="yinwen">注</span>不得已者，理之必然者也，體至一之宅而會乎必然之符者也。<span class="yinwen">疏</span>宅，居處也。處心至一之道，不得止而應之，機感冥會，非預謀也。<span class="yinwen">釋文</span><span class="normal">而寓</span>崔本作如愚。</span>則幾矣。<span class="jiazhu"><span class="yinwen">注</span>理盡於斯。<span class="yinwen">疏</span>幾，盡也。應物理盡於斯也。</span></p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a>絶跡易，无行地難。<span class="jiazhu"><span class="yinwen">注</span>不行則易，欲行而不踐地，不可能也；無爲則易，欲爲而不傷性，不可得也。<span class="yinwen">疏</span>夫端居絶跡，理在不難；行不踐地，故當不易。亦猶無爲虛寂，應感則易；有爲思慮，涉物則難。其理必然，故舉斯譬矣。<span class="yinwen">釋文</span><span class="normal">絶跡易無</span>絶句。向崔皆以無字屬下句。◎盧文弨曰：此讀謬甚，何不依注？</span>爲人使易以僞，爲天使難以僞。<span class="jiazhu"><span class="yinwen">注</span>視聽之所得者粗，故易欺也；至於自然之報細，故難僞也。則失真少者，不全亦少；失真多者，不全亦多；失得之報，未有不當其分者也。而欲違天爲僞，不亦難乎！<span class="yinwen">疏</span>夫人情驅使，其法粗淺，<span class="shanchu" data-rel="而"></span>所以易欺；天然馭用，斯理微細，是故難矯。故知人間涉物，必須率性任真也。<span class="yinwen">釋文</span><span class="normal">者粗</span>音麄。</span>聞以有翼飛者矣，未聞以无翼飛者也；聞以有知知者矣，未聞以无知知者也。<span class="jiazhu"><span class="yinwen">注</span>言必有其具，乃能其事，今無至虛之宅，無由有化物之實也。<span class="yinwen">疏</span>夫鳥無六翮，必不可以摶空；人無二知，亦未能以接物也。<span class="yinwen">釋文</span><span class="normal">有知知者</span>上音智，下如字。下句同。</span>瞻彼闋者，虛室生白，<span class="jiazhu"><span class="yinwen">注</span>夫視有若無，虛室者也。虛室<span class="jiaozhusup">【校：虛室二字趙諫議本互易。】</span>而純白獨生矣。<span class="yinwen">疏</span>瞻，觀照也。彼，前境也。闋，空也。觀察萬有，悉皆空寂，故能虛其心室，<span class="shanchu" data-rel="乃"></span><span class="buzi" data-rel="">反</span><span class="jiaozhusup">【校：「乃」，《南華真經註疏》從道藏成疏本、輯要本作「反」。據之改。】</span>照真源，而智惠<span class="jiaozhusup">【校：「惠」，《南華真經註疏》從道藏成疏本、輯要本作「慧」。】</span>明白，隨用而生。白，道也。<span class="yinwen">釋文</span><span class="normal">闋者</span>徐苦穴反。司馬云：空也。<span class="normal">虛室生白</span>崔云：白者，日光所照也。司馬云：室比喻心，心能空虛，則純白獨生也。</span>吉祥止止。<span class="jiazhu"><span class="yinwen">注</span>夫吉祥之所集者，至虛至靜也。<span class="yinwen">疏</span>吉者，福善之事。祥者，嘉慶之徵。止者，凝靜之智。言吉祥善福，止在凝靜之心；<span class="buzi" data-rel="">凝靜之心</span><span class="jiaozhusup">【校：《南華真經註疏》從道藏成疏本、輯要本補「凝靜之心」四字。據之補。】</span>，亦能致吉祥之善應也。◎俞樾曰：止止連文，於義無取。淮南子俶真篇作虛室生白，吉祥止也，疑此文下止字亦也字之誤。唐盧重元注列子天瑞篇曰，虛室生白，吉祥止耳，亦可證止止連文之誤。</span>夫且不止，是之謂坐馳。<span class="jiazhu"><span class="yinwen">注</span>若夫不止於當，不會於極，此爲以應坐之日而馳騖不息也。故外敵未至而內已困矣，豈能化物哉！<span class="yinwen">疏</span>苟不能形同槁木，心若死灰，則雖容儀端拱，而精神馳騖，<span class="shanchu" data-rel="不"></span><span class="buzi" data-rel="">可</span>謂形坐而心馳者也。</span>夫徇耳目內通而外於心知，鬼神將來舍，而況人乎！<span class="jiazhu"><span class="yinwen">注</span>夫使耳目閉而自然得者，心知之用外矣。故將任性直通，無往不冥，尚無幽昧之責，而況人間之累乎！<span class="yinwen">疏</span>徇，使也。夫能令根竅內通，不緣於物境，精神安靜，<span class="shanchu" data-rel="志"></span><span class="buzi" data-rel="">忘</span>外於心知者，斯則外遣於形，內忘於智，則隳體黜聰，虛懷任物，鬼神冥附而舍止，不亦當乎！人倫鑽仰而歸依，固其宜矣。故外篇云無鬼責無人非也。<span class="yinwen">釋文</span><span class="normal">夫徇</span>辭俊反。徐辭倫反。李云：使也。<span class="normal">心知</span>音智，注同。</span>是萬物之化也，禹舜之所紐也，伏戲几蘧之所行終，而況散焉者乎！<span class="jiazhu"><span class="yinwen">注</span>言物無貴賤，未有不由心知耳目以自通者也。故世之所謂知者，豈欲知而知哉？所謂見者，豈爲<span class="jiaozhusup">【校：爲字世德堂本作謂，趙本亦作爲。】</span>見而見哉？若夫知見可以欲<span class="shanchu" data-rel="而"></span>爲<span class="buzi" data-rel="">而</span><span class="jiaozhusup">【校：爲而依世德堂本互易。】</span>得者，則欲賢可以得賢，爲聖可以得聖乎？固不可矣。而世不知知之自知，因欲爲知以知之；不見見之自見，因欲爲見以見之；不知生之自生，又將爲生以生之。故見目而求離朱之明，見耳而責師曠之聰，故心神奔馳於內，耳目竭喪於外，處身不適而與物不冥矣。不冥矣，而能合乎人間之變，應乎世世之節者，未之有也。<span class="yinwen">疏</span>是，指斥之名也，此近指以前心齋等法，能造化萬物，孕育蒼生也。伏牛乘馬，號曰伏戲，姓風，即太昊。几蘧者，三皇已前無文字之君也。言此心齋之道，夏禹虞舜以爲應物綱紐，伏戲几蘧行之以終其身，而況世間凡鄙疏散之人，軌轍此道而欲化物。<span class="yinwen">釋文</span><span class="normal">所紐</span>徐女酒反。崔云：系而行之曰紐。簡文云：紐，本也。<span class="normal">伏戲</span>本又作羲，亦作犧，同。許宜反。即大暤，三皇之始也。<span class="normal">几蘧</span>其居反。向云：古之帝王也。李云：上古帝王。<span class="normal">散焉</span>悉旦反。李云：放也。崔云：德不及聖王爲散。<span class="normal">之聰</span>一本作聽。<span class="normal">竭喪</span>息浪反。</span>」</p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a>葉公子高將使於齊，問於仲尼曰：「王使諸梁也甚重，<span class="jiazhu"><span class="yinwen">注</span>重其使，欲有所求也。<span class="yinwen">疏</span>楚莊王之玄孫尹成子，名諸梁，字子高，食采於葉，僭號稱公。王者，春秋實爲楚子，而僭稱王。齊，即姜姓太公之裔。其先禹之四岳，或封於吕，故謂太公爲吕望。周武王封太公於營丘，是爲齊國。齊楚二國，結好往來，玉帛使乎，相繼不絶，或急難而求救，或問罪而請兵，情事不輕，委寄甚重，是故諸梁憂慮，詢道仲尼也。<span class="yinwen">釋文</span><span class="normal">葉公</span>音攝。<span class="normal">子高</span>楚大夫，爲葉縣尹，僭稱公，姓沈，名諸梁，字子高。<span class="normal">將使</span>所吏反。注及下待使同。</span>齊之待使者，葢將甚敬而不急。<span class="jiazhu"><span class="yinwen">注</span>恐直空報其敬，而不肯急應其求也。<span class="yinwen">疏</span>齊侯跡<span class="shanchu" data-rel="爾"></span><span class="buzi" data-rel="">雖</span><span class="jiaozhusup">【校：「爾」，《南華真經註疏》從輯要本作「雖」。據之改。】</span>往來，心無真實，至於迎待楚使，甚自殷勤，所請事情，未達依允。奉命既重，預有此憂。</span>匹夫猶未可動，而況諸侯乎！吾甚慄之。<span class="jiazhu"><span class="yinwen">疏</span>匹夫鄙志，尚不可動，況夫五等，如何可動！以此而量，甚爲憂慄之也。<span class="yinwen">釋文</span><span class="normal">慄之</span>音栗。李云：懼也。</span>子常語諸梁也曰：『凡事若小若大，寡不道以懽成<span class="jiaozhusup">【校：闕誤引江南古藏本此句作寡有不道以成懽。】</span>。<span class="jiazhu"><span class="yinwen">注</span>夫事無大小，少有不言以成爲懽者耳。此仲尼之所曾告諸梁者也。<span class="yinwen">疏</span>子者，仲尼。寡之言少。夫經營事緒，抑乃多端。雖復大小不同，而莫不以成遂爲懽適也。故諸梁引前所稟，用發后機也。<span class="yinwen">釋文</span><span class="normal">常語</span>魚據反。下同。◎盧文弨曰：今本書常作嘗。</span>事若不成，則必有人道之患；<span class="jiazhu"><span class="yinwen">注</span>夫以成爲懽者，不成則怒矣。此楚王之所不能免也。<span class="yinwen">疏</span>情若乖阻，事不成遂，則有人倫之道，刑罰之憂。</span>事若成，則必有陰陽之患。<span class="jiazhu"><span class="yinwen">注</span>人患雖去，然喜懼戰於胷中，固已結冰炭於五藏矣。<span class="yinwen">疏</span>喜則陽舒，憂則陰慘。事既成遂，中情允愜，變昔日之憂爲今時之喜。喜懼交集於一心，陰陽勃戰於五藏，冰炭聚結，非患如何？故下文云。<span class="yinwen">釋文</span><span class="normal">藏矣</span>才浪反。</span>若成若不成而後无患者，唯有德者能之。<span class="jiazhu"><span class="yinwen">注</span>成敗若任之於彼而莫足以患心者，唯有德者乎！<span class="yinwen">疏</span>安得喪於靈府，任成敗於前塗，不以憂喜累心者，其唯盛德焉！</span>』吾食也執粗而不臧，爨无欲清之人。<span class="jiazhu"><span class="yinwen">注</span>對火而不思涼，明其所饌儉薄也。<span class="yinwen">疏</span>臧，善也。清，涼也。承命嚴重，心懷怖懼，執用粗餐，不暇精膳。所饌既其儉薄，爨人不欲思涼，燃火不多，無熱可避之也。<span class="yinwen">釋文</span><span class="normal">執</span>眾家本並然。簡文作熱。<span class="normal">粗</span>音麤，又才古反。<span class="normal">而不臧</span>作郎反，善也。絶句。一音才郎反，句至爨字。<span class="normal">爨</span>七亂反。<span class="normal">無欲清</span>七性反，字宜從冫。從氵者，假借也。凊，涼也。<span class="normal">之人</span>言爨火爲食而不思清涼，明火微而食宜儉薄。<span class="normal">所饌</span>士戀反。</span>今吾朝受命而夕飲冰，我其內熱與！<span class="jiazhu"><span class="yinwen">注</span>所饌儉薄而內熱飲冰者，誠憂事之難，非美食之爲也。<span class="yinwen">疏</span>諸梁晨朝受詔，暮夕飲冰，足明怖懼憂愁，內心燻灼。詢道情切，達照此懷也。<span class="yinwen">釋文</span><span class="normal">內熱與</span>音餘。下慎與同。向云：食美食者必內熱。</span>吾未至乎事之情，而既有陰陽之患矣；事若不成，必有人道之患。是兩也，<span class="jiazhu"><span class="yinwen">注</span>事未成則唯恐不成耳。若果不成，則恐懼結於內而刑網羅於外也。<span class="yinwen">疏</span>夫情事未決，成敗不知，而憂喜存懷，是陰陽之患也。事若乖舛，必不成遂，則有人臣之道，刑網斯及。有此二患，何處逃愆？<span class="yinwen">釋文</span><span class="normal">則恐懼</span>丘勇反。</span>爲人臣者不足以任之，子其有以語我來！」<span class="jiazhu"><span class="yinwen">疏</span>忝爲人臣，濫充末使，位高德薄，不足任之。子既聖人，情兼利物，必有所以，幸來告示！<span class="yinwen">釋文</span><span class="normal">以任</span>而林反，一音而鴆反。</span></p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a>仲尼曰：「天下有大戒二：其一，命也；其一，義也。<span class="jiazhu"><span class="yinwen">疏</span>戒，法也。寰宇之內，敎法極多，要切而論，莫過二事。二事義旨，具列下文。</span>子之愛親，命也，不可解於心；<span class="jiazhu"><span class="yinwen">注</span>自然結固，不可解也。<span class="yinwen">疏</span>夫孝子事親，盡於愛敬。此之性命，出自天然，中心率由，故不可解。</span>臣之事君，義也，无適而非君也，无所逃於天地之間。<span class="jiazhu"><span class="yinwen">注</span>千人聚，不以一人爲主，不亂則散。故多賢不可以多君，無賢不可以無君，此天人之道，必至之宜。<span class="yinwen">疏</span>夫君臣上下，理固必然。故忠臣事君，死成其節，此乃分義相投，非關天性。然六合雖寬，未有無君之國，若有罪責，亦何處逃愆！是以奉命即行，無勞進退。</span>是之謂大戒。<span class="jiazhu"><span class="yinwen">注</span>若君可逃而親可解，則不足戒也。<span class="yinwen">疏</span>結成以前君親大戒義矣。</span>是以夫事其親者，不擇地而安之，孝之至也；<span class="jiazhu"><span class="yinwen">疏</span>夫孝子養親，務在順適，登仕求禄，不擇高卑，所遇而安，方名至孝也。</span>夫事其君者，不擇事而安之，忠之盛也；<span class="jiazhu"><span class="yinwen">疏</span>夫禮親事主，志盡忠貞，事無夷險，安之若命，豈得揀擇利害，然後奉行！能如此者，是忠臣之盛美也。</span>自事其心者，哀樂不易施乎前，知其不可柰何而安之若命，德之至也。<span class="jiazhu"><span class="yinwen">注</span>知不可柰何者命也而安之，則無哀無樂，何易施之有哉！故冥然以所遇爲命而不施心於其間，泯然與至當爲一而無休戚於其中，雖事凡人，猶無往而不適，而況於君親哉！<span class="yinwen">疏</span>夫爲道之士而自安其心智者，體違順之不殊，達得喪之爲一，故能涉哀樂之前境，不輕易施，知窮達之必然，豈人情之能制！是以安心順命，不乖天理。自非至人玄德，孰能如茲也！<span class="yinwen">釋文</span><span class="normal">哀樂</span>音洛。注、下同。<span class="normal">施乎</span>如字。崔以豉反，云：移也。◎慶藩案：施讀爲移，不易施，猶言不移易也。晏子春秋外篇君臣易施，<span class="titles">荀子</span><span class="titles">儒效篇</span>哀虛之相施易之，<span class="titles">漢書</span>衞綰傳人之所施易，施並讀爲移。正言之則爲易施，倒言之則爲施易也。（本王氏讀書雜志。）</span>爲人臣子者，固有所不得已。行事之情而忘其身，<span class="jiazhu"><span class="yinwen">注</span>事有必至，理固常通，故任之則事濟，事濟而身不存者，未之有也，又何用心於其身哉！<span class="yinwen">疏</span>夫臣子事於君父，必須致命盡情，有事即行，無容簡擇，忘身整務，固是其宜。苟不得止，應須任命也。</span>何暇至於悦生而惡死！夫子其行可矣！<span class="jiazhu"><span class="yinwen">注</span>理無不通，故當任所遇而直前耳。若乃信道不篤而悦惡存懷，不能與至當俱往而謀生慮死，吾未見能成其事者也。<span class="yinwen">疏</span>既曰行人，無容悦惡，奉事君命，但當適齊，有何閒暇謀生慮死也！<span class="yinwen">釋文</span><span class="normal">而惡</span>烏路反，下皆同。</span></p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a>丘請復以所聞：凡交近則必相靡以信，<span class="jiazhu"><span class="yinwen">注</span>近者得接，故以其信驗親相靡服也。<span class="yinwen">釋文</span><span class="normal">復以</span>扶又反。下注同。</span>遠則必忠之以言，<span class="jiazhu"><span class="yinwen">注</span>遥以言傳意也。<span class="yinwen">疏</span>凡交遊鄰近，則以信情靡順；相去遥遠，則以言表忠誠。此仲尼引己所聞勸戒諸梁也。<span class="yinwen">釋文</span><span class="normal">傳意</span>丈專反。下文並注同。</span>言必或傳之。夫傳兩喜兩怒之言，天下之難者也。<span class="jiazhu"><span class="yinwen">注</span>夫喜怒之言，若過其實，傳之者宜使兩不失中，故未易也。<span class="yinwen">疏</span>以言表意，或使人傳，彼此相投，乍相喜怒。爲此使乎，人間未易。<span class="yinwen">釋文</span><span class="normal">兩怒</span>如字。注同。本又作怨。下同。<span class="normal">未易</span>以豉反。下文、注皆同。</span>夫兩喜必多溢美之言，兩怒必多溢惡之言。<span class="jiazhu"><span class="yinwen">注</span>溢，過也。喜怒之言常過其當也。<span class="yinwen">疏</span>溢，過也，彼此兩人，互相喜怒，若其順情，則美惡之言必當過者也。</span>凡溢之類妄，<span class="jiazhu"><span class="yinwen">注</span>嫌非彼言，似傳者妄作。<span class="yinwen">疏</span>類，似也。夫溢當之言，體非真實，聽者既疑，似使人妄構也。</span>妄則其信之也莫，<span class="jiazhu"><span class="yinwen">注</span>莫然疑之也。<span class="yinwen">疏</span>莫，致疑貌也。既似傳者妄作，遂生不信之心，莫然疑之也。</span>莫則傳言者殃。<span class="jiazhu"><span class="yinwen">注</span>就傳過言，似於誕妄<span class="jiaozhusup">【校：趙諫議本作妄誕。】</span>。受者有疑，則傳言者横以輕重爲罪也。<span class="yinwen">疏</span>受者生疑，心懷不信，傳語使乎，殃<span class="shanchu" data-rel="過"></span><span class="buzi" data-rel="">禍</span><span class="jiaozhusup">【校：「過」，《南華真經註疏》從道藏成疏本、輯要本作「禍」。據之改。】</span>斯及。</span>故法言曰：『傳其常情，无傳其溢言，則幾乎全。<span class="jiazhu"><span class="yinwen">注</span>雖聞臨時之過言而勿傳也，必稱其常情而要其誠致，則近於全也。<span class="yinwen">疏</span>夫處涉人閒，爲使實難，必須探<span class="jiaozhusup">【校：「探」，《南華真經註疏》從輯要本作「深」。】</span>察常情、必使賓主折中，不得傳一時喜怒，致兩言<span class="shanchu" data-rel="雖"></span><span class="buzi" data-rel="">難</span>闚<span class="jiaozhusup">【校：「雖闚」，王孝魚改「雖」爲「難」，《南華真經註疏》從道藏成疏本、輯要本作「有間」。當從《南華真經註疏》。】</span>。能如是者，近獲全身。夫子引先聖之格言，爲當來之軌轍也。<span class="yinwen">釋文</span><span class="normal">而要</span>一遥反。<span class="normal">則近</span>附近之近。</span>』</p>
<p class="em2 strong" id="online_toc_28"><a class="gg-link" href="#online_toc_28" onclick="return changeColor(this);"></a>且以巧鬭力者，始乎陽，<span class="jiazhu"><span class="yinwen">注</span>本共好戲。<span class="yinwen">釋文</span><span class="normal">共好</span>呼報反。</span>常卒乎陰，<span class="jiazhu"><span class="yinwen">注</span>欲勝情至，潛興害彼者也<span class="jiaozhusup">【校：世德堂本無者也二字。】</span>。<span class="yinwen">疏</span>陽，喜也。陰，怒也。夫較力相戲，非無機巧。初始戲謔，則情在喜歡；逮乎終卒，則心生忿怒，好勝之情，潛<span class="shanchu" data-rel="似"></span><span class="buzi" data-rel="">以</span><span class="jiaozhusup">【校：「似」，《南華真經註疏》從道藏成疏本、輯要本作「以」。據之改。】</span>相害。世閒喜怒，情變例然。此舉鬭力以譬之也。◎家世父曰：凡顯見謂之陽，隱伏謂之陰。鬭巧者必多陰謀，極其心思之用以求相勝也。</span><span class="shanchu" data-rel="大"></span><span class="buzi" data-rel="">泰</span><span class="jiaozhusup">【校：泰字依世德堂本及盧校改。】</span>至則多奇巧；<span class="jiazhu"><span class="yinwen">注</span>不復循理。<span class="yinwen">疏</span>忿怒之至，欲勝之甚，則情多奇譎，巧詐百端也。<span class="yinwen">釋文</span><span class="normal">大至</span>音泰，本亦作泰。徐勑佐反。下同。◎盧文弨曰：今本書作泰。<span class="normal">奇巧</span>如字，又苦孝反。</span>以禮飲酒者，始乎治，<span class="jiazhu"><span class="yinwen">注</span>尊卑有别，旅酬有次。<span class="yinwen">釋文</span><span class="normal">乎治</span>直吏反。<span class="normal">有别</span>彼列反。</span>常卒乎亂，<span class="jiazhu"><span class="yinwen">注</span>湛湎淫液也。<span class="yinwen">疏</span>治，理也。夫賓主獻酬，自有倫理，<span class="shanchu" data-rel="倒辨"></span><span class="buzi" data-rel="">側弁</span><span class="jiaozhusup">【校：側弁依劉文典補正本改。】</span>之後，無復尊卑，初正卒亂，物皆如此。舉飲酒以爲譬。<span class="yinwen">釋文</span><span class="normal">湛</span>直林反，又答南反。<span class="normal">湎</span>面善反。<span class="normal">淫液</span>以隻反。</span><span class="shanchu" data-rel="大"></span><span class="buzi" data-rel="">泰</span>至則多奇樂。<span class="jiazhu"><span class="yinwen">注</span>淫荒<span class="jiaozhusup">【校：世德堂本荒作流。】</span>縱横，無所不至。<span class="yinwen">疏</span>宴賞既酣<span class="jiaozhusup">【校：「酣」原作「酬」，《南華真經註疏》從道藏成疏本、輯要本作「酣」。據之改。】</span>，荒淫斯甚，當歌屢舞，無復節文，多方奇異，歡樂何極也。</span>凡事亦然。始乎諒，常卒乎鄙；其作始也簡，其將畢也必巨。<span class="jiazhu"><span class="yinwen">注</span>夫煩生於簡，事起於微，此必至之勢也。<span class="yinwen">疏</span>凡情常事，亦復如然。莫不始則誠信，終則鄙惡；初起簡少，後必巨大。是以煩生於簡，事起於微。此合喻也。◎俞樾曰：諒與鄙，文不相對。上文云，<span class="shanchu" data-rel="使"></span><span class="buzi" data-rel="">始</span>乎陽常卒乎陰，始乎治常卒乎亂，陰陽治亂皆相對，而諒鄙不相對。諒疑諸字之誤。諸讀爲都。<span class="titles">爾雅</span>釋地，宋有孟諸<span class="titles">史記</span>夏本紀作明都，是其例也。始乎都常卒乎鄙，都鄙正相對。因字通作諸，又誤作諒，遂失其恉矣。淮南子詮言篇曰，故始於都者常大於鄙，即本莊子，可據以訂正。彼文大字乃卒字之誤，說見王氏念孫讀書雜志。</span></p>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a><span class="shanchu" data-rel="夫"></span><span class="jiaozhusup">【校：夫字依世德堂本移下。】</span>言者，風波也；行者，實喪也。<span class="jiazhu"><span class="yinwen">注</span>夫言者，風波也，故行之則實喪矣。<span class="yinwen">疏</span>夫水因風而起波，譬心因言而喜怒也。故因此風波之言而行喜怒者，則喪於實理者也。◎慶藩案：波當讀爲播。鄭注禹貢云：播，散也。波與播，古字通，言風播則易動也。風播與實喪對文，則不可作波浪訓矣。（外物篇司馬波臣注云波蕩之臣，波蕩即播蕩也。）僖二十三年左傳波及晉國，波亦當爲播，謂播散及晉國也。（本王引之經義述聞。）禹貢滎波既豬，馬鄭王本並作<span class="shanchu" data-rel="熒"></span><span class="buzi" data-rel="">滎</span>播，索隱云是播溢之義。皆其證。<span class="yinwen">釋文</span><span class="normal">實喪</span>息浪反。注、下同。◎家世父曰：實喪，猶言得失。實者，有而存之；喪者，忽而忘之。佹得而佹失者，行之大患也，故曰危。郭象注，行之則實喪矣，遺風波而弗行則實不喪矣，恐誤。</span><span class="buzi" data-rel="">夫</span>風波易以動，實喪易以危。<span class="jiazhu"><span class="yinwen">注</span>故遺風波而弗行，則實不喪矣。夫事得其實，則危可安而蕩可定<span class="buzi" data-rel="">也</span><span class="jiaozhusup">【校：也字依世德堂本補。】</span>。<span class="yinwen">疏</span>風鼓水波，易爲動蕩，譬言喪實理，危殆不難也。</span>故忿設无由，巧言偏辭。<span class="jiazhu"><span class="yinwen">注</span>夫忿怒之作，無他由也，常由巧言過實，偏辭失當耳。<span class="yinwen">疏</span>夫施設忿怒，更無所由，每爲浮僞巧言偏辭諂佞之故也。<span class="yinwen">釋文</span><span class="normal">偏辭</span>音篇。崔本作諞，音辯。</span>獸死不擇音，氣息茀然，於是並生心厲。<span class="jiazhu"><span class="yinwen">注</span>譬之野獸，蹵之窮地，<span class="shanchu" data-rel="音"></span><span class="buzi" data-rel="">意</span><span class="jiaozhusup">【校：「音」，《南華真經註疏》從道藏成疏本、輯要本作「意」。據之改。】</span>急情盡，則和聲不至而氣息不理，茀然暴怒，俱生𤷅疵以相對之。<span class="yinwen">疏</span>夫野獸困窘，<span class="shanchu" data-rel="迴"></span><span class="buzi" data-rel="">迫</span><span class="jiaozhusup">【校：迫字依下疏文逼迫太甚改。】</span>之窮地，性命將死，鳴不擇音，氣息茀鬱，心生疵疾，忽然暴怒，搏噬於人。此是<span class="jiaozhusup">【校：「是」，《南華真經註疏》從道藏成疏本、輯要本作「更」。】</span>起譬也。<span class="yinwen">釋文</span><span class="normal">氣息</span>並如字。向本作𧪩器，云：𧪩，馬氏作息。器，氣也。崔本作𧪩𥷇，云：喘息𥷇不調也。又作蓽字。◎慶藩案：釋文氣一本作器。氣器古通用，氣正字，器借字也。大戴記文王官人篇其氣寬以柔，周書氣作器，是其證。<span class="normal">茀然</span>徐符弗反。郭敷末反。李音怫。崔音勃。<span class="normal">心厲</span>如字，李音賴。<span class="normal">蹵之</span>子六反。<span class="normal">𤷅</span>疑賣反，又音詣。本又作疣，音尤。<span class="normal">疵</span>士賣反，又齊計反。上若作疣，此則才知反。◎盧文弨曰：葢讀與睚眥同。</span>剋核大<span class="jiaozhusup">【校：世德堂本大作太。】</span>至，則必有不肖之心應之，而不知其然也。<span class="jiazhu"><span class="yinwen">注</span>夫寬以容物，物必歸焉。剋核太精，則鄙吝心生而不自覺也。故大人蕩然放物於自得之場，不苦人之能，不竭人之歡，故四海之交可全矣。<span class="yinwen">疏</span>夫剋切責核，逼迫太甚，則不善之心欻然自應，情事相感，物理自然。是知躁則失君，寬則得眾也。<span class="yinwen">釋文</span><span class="normal">剋核</span>幸格反。</span>苟爲不知其然也，孰知其所終！<span class="jiazhu"><span class="yinwen">注</span>苟不自覺，安能知禍福之所齊詣也！<span class="yinwen">疏</span>夫急躁忤物，必拒之理，數自相召，不知所以。且當時以不肖應之，則誰知終後之禍者邪？<span class="yinwen">釋文</span><span class="normal">所齊</span>如字，又才計反。◎慶藩案：<span class="titles">文選</span>鮑明遠擬古詩注引司馬云：誰知禍之所終者也<span class="jiaozhusup">【校：原誤在疏文下，今改正。】</span>。</span>故法言曰：『无遷令，<span class="jiazhu"><span class="yinwen">注</span>傳彼實也。<span class="yinwen">疏</span>承君令命，以實傳之，不得以臨時喜怒輒爲遷改者也。</span>无勸成，<span class="jiazhu"><span class="yinwen">注</span>任其自成。<span class="yinwen">疏</span>直陳君令，任彼事情，無勞勸獎，强令成就也。</span>過度益也。<span class="jiazhu"><span class="yinwen">注</span>益則非任實者。<span class="yinwen">疏</span>安於天命，率性任情，無勞添益語言，過於本度也。</span>』遷令勸成殆事，<span class="jiazhu"><span class="yinwen">注</span>此事之危殆者。<span class="yinwen">疏</span>故改其君命，强勸彼<span class="shanchu" data-rel="我"></span><span class="buzi" data-rel="">成</span><span class="jiaozhusup">【校：成字依劉文典補正本改。】</span>，其於情事，大成危殆。</span>美成在久，<span class="jiazhu"><span class="yinwen">注</span>美成者任其時化，譬之種植，不可一朝成。<span class="yinwen">疏</span>心之所美，率意而成，不由勸獎，故能長久。◎家世父曰：美者久於其道而後化成，一日之成，不足恃也，惡者一成而遂不及改。美惡幾微之辨，而難易形焉。是以就美而去惡者，人之常情也，而勢常不相及，有反施之而習而安焉者矣。注意似隔。</span>惡成不及改，<span class="jiazhu"><span class="yinwen">注</span>彼之所惡而勸强成之，則悔敗<span class="jiaozhusup">【校：「敗」，《南華真經註疏》從道藏成疏本、輯要本作「改」。】</span>尋至。<span class="yinwen">疏</span>心之所惡，强勸而成，不及多時，尋當改悔。<span class="yinwen">釋文</span><span class="normal">所惡</span>烏路反。<span class="normal">勸强</span>其丈反。下欲强同。</span>可不慎與！<span class="jiazhu"><span class="yinwen">疏</span>處涉人世，啣命使乎，先聖法言，深宜戒慎。</span>且夫乘物以遊心，<span class="jiazhu"><span class="yinwen">注</span>寄物以爲意也。<span class="yinwen">疏</span>夫獨化之士，混跡人閒，乘有物以遨遊，運虛心以順世，則何殆之有哉！</span>託不得已以養中，至矣。<span class="jiazhu"><span class="yinwen">注</span>任理之必然者，中庸之符全矣，斯接物之至者也。<span class="yinwen">疏</span>不得已者，理之必然也。寄必然之事，養中和之心，斯真理之造極，應物之至妙者乎！</span>何作爲報也！<span class="jiazhu"><span class="yinwen">注</span>當任齊所報之實，何爲爲齊作意於其閒哉！<span class="yinwen">疏</span>率己運命，推理而行，何須預生<span class="shanchu" data-rel="抑"></span><span class="buzi" data-rel="">億</span><span class="jiaozhusup">【校：「抑」，《南華真經註疏》從道藏成疏本、輯要本作「億」，與「臆」通。據之改。】</span>度，爲齊作報<span class="shanchu" data-rel="故"></span>也。<span class="yinwen">釋文</span><span class="normal">爲爲</span>上如字，下于僞反。</span>莫若爲致命。此其難者。」<span class="jiazhu"><span class="yinwen">注</span>直爲致命最易，而以喜怒施心，故難也。<span class="yinwen">疏</span>直致率情，任於天命，甚自簡易，豈有難邪！此其難者，言不難<span class="buzi" data-rel="">也</span><span class="jiaozhusup">【校：《南華真經註疏》依輯要本補「也」字。據之補。】</span>。</span></p>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a>顏闔將傅衞靈公大子，<span class="jiazhu"><span class="yinwen">疏</span>姓顏，名闔，魯之賢人也。大子，蒯瞶也。顏闔自魯適衞，將欲爲太子之師傅也。<span class="yinwen">釋文</span><span class="normal">顏闔</span>胡臘反。向崔本作廅。魯之賢人隱者。◎盧文弨曰：今本廅作盍。<span class="normal">衞靈公</span>左傳云名元。<span class="normal">大子</span>音泰。司馬云：蒯瞶也。</span>而問於蘧伯玉曰：「有人於此，其德天殺。<span class="jiazhu"><span class="yinwen">疏</span>姓蘧，名瑗，字伯玉，衞之賢大夫。蒯瞶稟天然之凶德，持殺戮以快心。既是衞國之人，故言有人於此。將爲儲君之傅，故詢道於哲人。<span class="yinwen">釋文</span><span class="normal">蘧</span>其居反。<span class="normal">伯玉</span>名瑗，衞大夫。<span class="normal">天殺</span>如字，謂如天殺物也。徐所列反。</span>與之爲无方，則危吾國；與之爲有方，則危吾身。<span class="jiazhu"><span class="yinwen">注</span>夫小人之性，引之軌制則憎己，縱其無度則亂邦。<span class="yinwen">疏</span>方，猶法。稟性凶頑，不履仁義。與之方法，而軌制憎己，所以危身；縱之無度，而荒淫顛蹶，所以亡國。<span class="yinwen">釋文</span><span class="normal">無方</span>李云：方，道也。</span>其知適足以知人之過，而不知其所以過。<span class="jiazhu"><span class="yinwen">注</span>不知民過之由己，故罪責於民而不自改。<span class="yinwen">疏</span>己之無道，曾不悛革，百姓有罪，誅戮極深。唯見黔首之𠎱，不知過之由己。既知如風靡草，是知責在於君。<span class="yinwen">釋文</span><span class="normal">其知</span>音智。</span>若然者，吾柰之何？」<span class="jiazhu"><span class="yinwen">疏</span>然，猶如是。將柰之何，詢道蘧瑗，故陳其所以。</span></p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a>蘧伯玉曰：「善哉問乎！戒之，慎之，正女身也<span class="jiaozhusup">【校：世德堂本無也字。】</span>哉！<span class="jiazhu"><span class="yinwen">注</span>反覆與會，俱所以爲正身。<span class="yinwen">疏</span>戒，勗也。己身不可率耳。防慎儲君，勿輕犯觸，身履正道，隨順機宜。前<span class="buzi" data-rel="">則</span><span class="jiaozhusup">【校：《南華真經註疏》依道藏成疏本、輯要本補「則」字。據之補。】</span>歎其能問，後則示其方法也。<span class="yinwen">釋文</span><span class="normal">正女</span>音汝。下同。<span class="normal">反覆</span>芳服反。</span>形莫若就，心莫若和。<span class="jiazhu"><span class="yinwen">注</span>形不乖迕，和而不同。<span class="yinwen">疏</span>身形從就，不乖君臣之禮。心智和順，跡混而事濟之也。</span>雖然，之二者有患。<span class="jiazhu"><span class="yinwen">疏</span>前之二條，略標方術。既未盡善，猶有其患累也。</span>就不欲入，<span class="jiazhu"><span class="yinwen">注</span>就者形順，入者遂與同。<span class="yinwen">疏</span>郭注云，就者形順，入者遂與同也。</span>和不欲出。<span class="jiazhu"><span class="yinwen">注</span>和者<span class="shanchu" data-rel="以"></span>義濟，出者自顯伐<span class="shanchu" data-rel="也"></span><span class="jiaozhusup">【校：以字也字依趙諫議本及世德堂本刪。】</span>。<span class="yinwen">疏</span>心智和順，方便接引，推功儲君，不顯己能，斯不出也。</span>形就而入，且爲顛爲滅，爲崩爲蹶。<span class="jiazhu"><span class="yinwen">注</span>若遂與同，則是顛危而不扶持，與彼俱亡矣。故當<span class="shanchu" data-rel="摸"></span><span class="buzi" data-rel="">模</span><span class="jiaozhusup">【校：模字依世德堂本及盧校改。】</span>格天地，但不立小異耳。<span class="yinwen">疏</span>顛，覆也。滅，絶也。崩，壞也。蹶，敗也。形容從就，同入彼惡，則是顛危而不扶持，故致顛覆滅絶，崩蹶敗壞，與彼俱亡也矣。<span class="yinwen">釋文</span><span class="normal">爲蹶</span>徐其月反。郭音厥。李舉衞反。<span class="normal">摸格</span>莫胡反。◎盧文弨曰：今本摸從木作模。</span>心和而出，且爲聲爲名，爲妖爲孽。<span class="jiazhu"><span class="yinwen">注</span>自顯和之，且有含垢之聲；濟彼之名，彼將惡其勝己，妄生妖孽。故當悶然若晦，玄同光塵，然後不可得而親，不可得而疏，不可得而利，不可得而害。<span class="yinwen">疏</span>變物爲妖。孽，災也。雖復和光同塵，而自顯出己智，不能韜光晦跡，故有濟彼之名。蒯瞶惡其勝己，謂其妄生妖孽，故以事而害之。◎家世父曰：和，始五味之相濟，甘辛並用，混合無形。若表而出之，則非和矣。時其喜怒，因其緩急，以調伏其機，而不與爲迎拒。有迎拒斯有出入，和不欲出，爲無拒也。<span class="yinwen">釋文</span><span class="normal">孽</span>彦列反。<span class="normal">將惡</span>烏路反。<span class="normal">悶然</span>音門。</span>彼且爲嬰兒，亦與之爲嬰兒；彼且爲无町畦，亦與之爲无町畦；彼且爲无崖，亦與之爲无崖。達之，入於无疵。<span class="jiazhu"><span class="yinwen">注</span>不小立圭角以逆其鱗也。<span class="yinwen">疏</span>町，畔也。畦，埒<span class="jiaozhusup">【校：「埒」原作「垺」，《南華真經註疏》從道藏成疏本、輯要本作「埒」。據之改。】</span>也。與，共也。入，會也。夫處世接物，其道實難。不可遂與和同，亦無容頓生乖忤。或同嬰兒之愚鄙，且復無知；或類田野之無畦，略無界畔；縱奢侈之貪求，任凶猛之殺戮。然後道之以德，齊之以禮。達斯趣者，方會無累之道也。<span class="yinwen">釋文</span><span class="normal">嬰兒</span>李云：喻無意也。崔云：喻驕遊也。<span class="normal">無町</span>徒頂反。<span class="normal">畦</span>户圭反。李云：町畦，畔埒也。無畔埒，無威儀也。崔云：喻守節。<span class="normal">無崖</span>司馬云：不顧法也。<span class="normal">無疵</span>似移反。病也。</span></p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a>汝不知夫螳蜋乎？怒其臂以當車轍，不知其不勝任也，是其才之美者也。<span class="jiazhu"><span class="yinwen">注</span>夫螳蜋之怒臂，非不美也；以當車轍，顧非敵耳。今知之所無柰何而欲强當其任，即螳蜋之怒臂也。<span class="yinwen">疏</span>螳蜋，有斧蟲也。夫螳蜋鼓怒其臂以當軒車之轍，雖復自恃才能之美善，而必不勝舉其職任。喻顏闔欲以己之才能以當儲君之勢，何異乎螳蜋怒臂之當車轍也！<span class="yinwen">釋文</span><span class="normal">不勝</span>音升。◎慶藩案：御覽九百四十六引司馬云：非不有美才，顧不勝任耳。釋文闕。</span>戒之，慎之！積伐而美者以犯之，幾矣。<span class="jiazhu"><span class="yinwen">注</span>積汝之才，伐汝之美，以犯此人，危殆之道。<span class="yinwen">疏</span>積，藴蓄也。而，汝也。幾，危也。既傅儲君，應須戒慎，今乃藴蓄才能，自矜汝美，犯觸威勢，必致危亡。</span></p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a>汝不知夫養虎者乎？不敢以生物與之，爲其殺之之怒也；<span class="jiazhu"><span class="yinwen">注</span>恐其因有殺心而遂怒也。<span class="yinwen">疏</span>汝頗知世有養虎之法乎？豬羊之類，不可生供猛獸，恐其因殺而生嗔怒也。◎家世父曰：幾矣，言其怒視螳蜋，幾近之也。此不自量其才者也。虎之怒也，而可使馴，馬之良也，而使缺銜毁首碎胸以怒，無他，勿與攖之而已。螳蜋之攖車轍，奚所利而爲之哉！<span class="yinwen">釋文</span><span class="normal">爲其</span>于僞反。下同。</span>不敢以全物與之，爲其決之之怒也；<span class="jiazhu"><span class="yinwen">注</span>方使虎自齧分之，則因用力而怒矣。<span class="yinwen">疏</span>汝頗知假令以死物投獸，猶須先爲分決，若使虎自齧分，恐因用力而怒之也。<span class="yinwen">釋文</span><span class="normal">分之</span>如字。</span>時其飢飽，達其怒心。<span class="jiazhu"><span class="yinwen">注</span>知其所以怒而順之。<span class="yinwen">疏</span>知飢飽之時，達喜怒之節，通於物理，豈復危亡！</span>虎之與人異類而媚養己者，順也；故其殺者，逆也。<span class="jiazhu"><span class="yinwen">注</span>順理則異類生愛，逆節則至親交兵。<span class="yinwen">疏</span>夫順則悦媚，虎狼可以馴狎；逆則殺害，至親所以交兵。。<span class="shanchu" data-rel="媚"></span><span class="buzi" data-rel="">養</span><span class="jiaozhusup">【陳林羣校：「媚」，《南華眞經注疏》作「美」，又從道藏成疏本、輯要本改作「養」。】</span>己之道既同，涉物之方無别也。◎家世父曰：達其怒心，自有作用。所謂順者，非務徇其欲也，無使殺焉而不導之以爲怒也，無使決焉而不縱之以爲怒也。苟無攖其怒而已，其心常有所自達焉，則順矣。</span></p>
<p class="em2 strong" id="online_toc_34"><a class="gg-link" href="#online_toc_34" onclick="return changeColor(this);"></a>夫愛馬者，以筐盛矢，以蜄盛溺。<span class="jiazhu"><span class="yinwen">注</span>矢溺至賤，而以寶器盛之，愛馬之至者也。<span class="yinwen">疏</span>蜄，大蛤也。愛馬之屎，意在貴重。屎溺至賤，以大蜄盛之，情有所滯，遂至於是也。<span class="yinwen">釋文</span><span class="normal">盛矢</span>音成。下及注同。矢或作屎，同。<span class="normal">以蜄</span>徐市軫反，蛤類。<span class="normal">溺</span>奴弔反。</span>適有蚉䖟僕緣，<span class="jiazhu"><span class="yinwen">注</span>僕僕然羣著馬。<span class="yinwen">釋文</span><span class="normal">蚉</span>音文。本或作𧊈，同。<span class="normal">䖟</span>孟庚反。<span class="normal">僕緣</span>普木反，徐敷木反。向云：僕僕然，蚉䖟緣馬稠穊之貌。崔音如字，云：僕御。◎王念孫曰：案向崔二說皆非也。僕之言附也，言蚉䖟附緣於馬體也。僕與附，聲近而義同。大雅既醉篇景命有僕，毛傳曰：僕，附也。鄭箋曰：天之大命又附著於女。<span class="titles">文選</span>子虛賦注引<span class="titles">廣雅</span>曰：僕，謂附著於人。（案今<span class="titles">廣雅</span>無此語。<span class="titles">廣雅</span>疑廣倉之譌。）<span class="normal">羣著</span>直略反。</span>而拊之不時，<span class="jiazhu"><span class="yinwen">注</span>雖救其患，而掩馬之不意。<span class="yinwen">釋文</span><span class="normal">而拊</span>李音撫，又音付，一音附。崔本作府，音附。</span>則缺銜毁首碎胸。<span class="jiazhu"><span class="yinwen">注</span>掩其不備，故驚而至此。<span class="yinwen">疏</span>僕，聚也。拊，拍也。銜<span class="jiaozhusup">【陳林羣校：《南華眞經注疏》中《莊子》原文及成疏「銜」均爲「御」。】</span>，勒也。適有蚉䖟，羣聚緣馬，主既愛惜，卒然拊之，意在除害。不定時節，掩馬不意，忽然驚駭，於是馬缺銜勒，挽破轡頭，人遭蹄蹋，毁首碎胷者也。</span>意有所至而愛有所亡，可不慎邪！<span class="jiazhu"><span class="yinwen">注</span>意<span class="shanchu" data-rel="至"></span><span class="buzi" data-rel="">在</span><span class="jiaozhusup">【校：《南華眞經注疏》校勘記曰：「至，疑『在』字形誤。」東里山人按：下成疏「意之所在」正作「在」字。】</span>除患，率然拊之，以至毁碎，失其所以愛矣。故當世接物，逆順之際，不可不慎也。<span class="yinwen">疏</span>亡，猶失也。意之所在<span class="jiaozhusup">【校：王孝魚改「在」爲「至」字，謂：「至字依正文及郭注改。」此不從。】</span>，在乎愛馬，既以毁損，即失其所愛。人間涉物，其義亦然，機感參差，即遭禍害。拊馬之喻，深宜慎之也。◎家世父曰：人與人相接而成世，而美惡生焉，從違判焉，順逆形焉。如是而大患因之以生，謂人之不足與處也，而烏知己之不足與處人也！處己以無用，斯得之矣。德蕩乎名，知出乎爭，爲此一篇之主腦。篇尾五段，去名與爭，乃可出入於人間世。<span class="yinwen">釋文</span><span class="normal">率然</span>疏律反。本或作卒，七忽反。</span>」</p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a>匠石之齊，至於曲轅，見櫟社樹。<span class="jiazhu"><span class="yinwen">疏</span>之，適也。曲轅，地名也。其道屈曲，猶如嵩山之西有轘轅之道，即斯類也。櫟，木名也。社，土神也。祀封土曰社。社，吐也，言能吐生萬物，故謂之社也。匠是工人之通稱，石乃巧者之私名。其人自魯適齊，塗經曲道，覩茲異木，擁腫不材。欲明處涉人間，必須以無用爲用也。<span class="yinwen">釋文</span><span class="normal">曲轅</span>音袁。司馬云：曲轅，曲道也。崔云：道名。<span class="normal">櫟</span>力狄反。李云：木名，一云：梂也。◎盧文弨曰：梂，眾本作采，譌。今從宋本正。</span>其大蔽數千<span class="jiaozhusup">【校：世德堂本無數千二字，與釋文同，闕誤引江南李氏及張君房本有。】</span>牛，絜之百圍，<span class="jiazhu"><span class="yinwen">疏</span>絜，約束也。櫟社之樹，特高常木，枝葉覆蔭，蔽數千牛，以繩束之，圍麤百尺。江南莊本多言其大蔽牛，無數千字，此本應錯。且商丘之木，既結駟千乘，曲轅之樹，豈蔽一牛？以此格量，數千之本是也。<span class="yinwen">釋文</span><span class="normal">蔽牛</span>必世反。李云：牛住其旁而不見。<span class="normal">絜</span>向徐户結反，徐又虎結反。約束也。◎慶藩案：<span class="titles">文選</span>賈長沙過秦論注引司馬云：絜，匝也。釋文闕。<span class="normal">百圍</span>李云：徑尺爲圍，葢十丈也。</span>其高臨山十仞而後有枝，其可以爲舟者，旁十數。<span class="jiazhu"><span class="yinwen">疏</span>七尺曰仞。此樹直竦崟岑七十餘尺，然後挺生枝榦，蔽日捎雲。堪爲船者，旁有數十。木之大，葢其狀如是也。<span class="yinwen">釋文</span><span class="normal">十仞</span>小<span class="titles">爾雅</span>云：四尺曰仞。案七尺曰仞。崔本作千仞。或云：八尺曰仞。<span class="normal">旁十數</span>所具反。崔云：旁，旁枝也。◎俞樾曰：旁讀爲方，古字通用。尚書皋陶謨篇方施象刑惟明，新序節士篇方作旁，甫刑篇方告無辜於上，論衡變動篇方作旁，並其證也。在宥篇出入無旁，即出入無方，此本書叚旁爲方之證。詩正月篇民今方殆，鄭箋云：方，且也。其可以爲舟者方十數，言可以爲舟者且十數也。釋文引崔曰，旁，旁枝也，葢不知旁爲方叚字，故語詞而誤以爲實義矣。</span>觀者如市，匠伯不顧，遂行不輟。<span class="jiazhu"><span class="yinwen">疏</span>輟，止也。木大異常，看者甚眾。唯有匠石知其不材，行塗直過，曾不留視也。<span class="yinwen">釋文</span><span class="normal">觀者</span>。古奐反，又音官。<span class="normal">匠伯</span>伯，匠石字也。崔本亦作石。◎慶藩案：<span class="titles">文選</span>何平叔景福殿賦注、王子淵洞簫賦注、嵇叔夜琴賦注、司馬紹統贈山濤詩注、張景陽七命注，並引司馬云：匠石，字伯。釋文闕。<span class="normal">不輟</span>丁劣反。</span></p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a>弟子厭觀之，走及匠石，曰：「自吾執斧斤以隨夫子，未嘗見材如此其美也。先生不肯視，行不輟，何邪？」<span class="jiazhu"><span class="yinwen">疏</span>門人驚櫟社之盛美，乃住立以視<span class="jiaozhusup">【校：「視」，《南華真經註疏》道藏成疏本、輯要本作「觀」。】</span>看。自負笈以從師，未見材有若此<span class="shanchu" data-rel="怪"></span>大也。<span class="buzi" data-rel="">怪</span>匠之不顧，走及，遂以諮詢。<span class="yinwen">釋文</span><span class="normal">厭</span>於豔反，又於瞻反。</span></p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a>曰：「已矣，勿言之矣！<span class="jiazhu"><span class="yinwen">疏</span>已，止也。匠石知大木之不材，非世俗之所用，嫌弟子之辭費，訶令止而勿言也。</span>散木也，以爲舟則沈，以爲棺槨則速腐，<span class="jiazhu"><span class="yinwen">疏</span>櫟木體重，爲船即沈；近土多敗，爲棺槨速<span class="shanchu" data-rel="折"></span><span class="buzi" data-rel="">朽</span><span class="jiaozhusup">【校：「折」，《南華真經註疏》從道藏成疏本、輯要本作「朽」。據之改。】</span>。疏散之樹，終於天年，亦是不材之木，故致閒散也。<span class="yinwen">釋文</span><span class="normal">散木</span>悉但反，徐悉旦反。下同。<span class="normal">則速</span>如字。向崔本作數。向所禄反。下同。<span class="normal">腐</span>扶甫反。</span>以爲器則速毁，<span class="jiazhu"><span class="yinwen">疏</span>人閒器物，貴在牢固。櫟既疏脆，早毁何疑也！</span>以爲門户則液樠，以爲柱則蠹。<span class="jiazhu"><span class="yinwen">疏</span>樠，脂汗<span class="jiaozhusup">【校：「汗」，《南華真經註疏》從道藏成疏本、輯要本作「汁」。】</span>出也。蠹，木內蟲也。爲門户則<span class="buzi" data-rel="">津</span><span class="jiaozhusup">【校：《南華真經註疏》從道藏成疏本、輯要本疏文補「津」字。據之補。】</span>液樠而脂出，爲梁柱則蠹而不牢。<span class="yinwen">釋文</span><span class="normal">液</span>音亦。<span class="normal">樠</span>亡言反。向李莫干反。郭武半反。司馬云：液，津液也。樠，謂脂出樠樠然也。崔云：黑液出也。◎李楨曰：廣韻二十二元：樠，松心，又木名也。說文：樠，松心木。段注云：疑有奪誤，當作松心也，一曰木名也。陸所據是說文古本。按松心有脂，液樠正取此義。謂脂出如松心也。此莊子字法之妙。疏與釋文義俱不明。又廣韻釋𣓈曰松脂，段云即樠爲松脂之誤。余疑𣓈爲樠之或體。<span class="normal">蠹</span>丁故反。</span>是不材之木也，无所可用，故能若是之壽。」<span class="jiazhu"><span class="yinwen">注</span>不在可用之數，故曰散木。<span class="yinwen">疏</span>閒散疏脆，故<span class="buzi" data-rel="">是</span><span class="jiaozhusup">【校：《南華真經註疏》依道藏成疏本、輯要本疏文補「是」字。據之補。】</span>不材之木，涉用無堪，所以免<span class="buzi" data-rel="">於</span><span class="jiaozhusup">【校：《南華真經註疏》依道藏成疏本、輯要本補「於」字。據之補。】</span>早夭。</span></p>
<p class="em2 strong" id="online_toc_38"><a class="gg-link" href="#online_toc_38" onclick="return changeColor(this);"></a>匠石歸，櫟社見夢曰：「女將惡乎比予哉？若將比予於文木邪？<span class="jiazhu"><span class="yinwen">注</span>凡可用之木爲文木。<span class="yinwen">疏</span>惡乎，猶於何也。若，汝也。予，我也。可用之木爲文木也。匠石歸寢，櫟社感夢，問於匠石：「汝將何物比並我哉？爲當將我作不材散木邪？爲當比予於有用文章之木邪？」<span class="yinwen">釋文</span><span class="normal">見夢</span>胡薦反。<span class="normal">女將</span>音汝。<span class="normal">惡乎</span>音烏。下同。</span>夫柤棃橘柚，果蓏之屬，<span class="jiazhu"><span class="yinwen">疏</span>夫在樹曰果，柤棃之類；在地曰蓏，瓜瓠之徒。汝豈比我於此之輩者耶？<span class="yinwen">釋文</span><span class="normal">柤</span>側加反。<span class="normal">橘</span>均必反。<span class="normal">柚</span>由救反。徐以救反。<span class="normal">果蓏</span>徐力果反。</span>實熟則剥，剥則辱；大枝折，小枝泄。此以其能苦其生者也，故不終其天年而中道夭，自掊擊於世俗者也。物莫不若是。<span class="jiazhu"><span class="yinwen">注</span>物皆以自用傷。<span class="yinwen">疏</span>夫果蓏之類，其味堪食，子實既熟，即遭剥落，於是大枝折損，小枝發泄。此豈不爲滋味能美，所以用苦其生！毁辱之言，即斯之謂。且春生秋落，乃盡天年；中塗打擊，名爲横夭。而有識無情，世俗人物，皆以有用傷夭其生，故此結言莫不如是。掊，打也。<span class="yinwen">釋文</span><span class="normal">泄</span>徐思列反。崔云：泄，洩同。◎俞樾曰：洩字之義，於此無取，殆非也。泄當讀爲抴。<span class="titles">荀子</span><span class="titles">非相篇</span>接人則用抴，楊注：抴，牽引也。小枝抴，謂見牽引也。詩七月篇，取彼斧斨，以伐遠揚，即此所云大枝折也。又曰，猗彼女桑，即此所云小枝抴也。鄭箋云：女桑，少枝。少枝即小枝矣。猗乃掎之叚字。說文手部：掎，偏引也，是與抴同義。<span class="normal">苦其</span>如字。崔本作枯。<span class="normal">掊</span>普口反。徐方垢反。</span>且予求无所可用久矣，幾死，乃今得之，<span class="jiazhu"><span class="yinwen">注</span>數有䁹睨己者，唯今匠石明之耳。<span class="yinwen">釋文</span><span class="normal">幾死</span>音祈，又音機。下同。<span class="normal">數有</span>音朔。<span class="normal">䁹</span>普係反。<span class="normal">睨</span>五係反。</span>爲予大用。<span class="jiazhu"><span class="yinwen">注</span>積無用乃爲濟生之大用。<span class="yinwen">疏</span>不材無用，必獲全生，櫟社求之，其來久矣。而庸拙之匠，疑是文木，頻<span class="shanchu" data-rel="去"></span><span class="buzi" data-rel="">來</span><span class="jiaozhusup">【校：「去」，《南華真經註疏》從道藏成疏本、輯要本作「來」。據之改。】</span>顧盼，欲見誅翦，懼夭斧斤，鄰乎死地。今逢匠伯，鑒我不材，方得全生，爲我大用。幾，近也。</span>使予也而有用，且得有此大也邪？<span class="jiazhu"><span class="yinwen">注</span>若有用，<span class="shanchu" data-rel="必"></span><span class="buzi" data-rel="">久</span><span class="jiaozhusup">【校：久字依世德堂本改。】</span>見伐。<span class="yinwen">疏</span>向使我是文木而有材用，<span class="shanchu" data-rel="必"></span><span class="buzi" data-rel="">久</span><span class="jiaozhusup">【校：「必」，《南華真經註疏》從道藏成疏本、輯要本作「久」。據之改。】</span>遭翦截，夭折斧斤，豈得此長大而壽年乎！</span>且也若與予也皆物也，柰何哉其相物也？<span class="jiazhu"><span class="yinwen">疏</span>汝之與我，皆造化之一物也，<span class="buzi" data-rel="">物</span><span class="jiaozhusup">【校：《南華真經註疏》依輯要本補「物」字。據之補。】</span>與物豈能相知！柰何哉，假問之辭。</span>而幾死之散人，又惡知散木！」<span class="jiazhu"><span class="yinwen">注</span>以戲匠石。<span class="yinwen">疏</span>匠石以不材爲散，櫟社以材能爲無用，故謂石爲散人也。<span class="buzi" data-rel="">汝</span><span class="jiaozhusup">【校：《南華真經註疏》依道藏成疏本、輯要本補「汝」字。據之補。】</span>炫材能於世俗，故鄰於夭折；我以疏散而無用，故得全生。汝是近死之散人，安知我是散木耶？託於夢中，以戲匠石也。<span class="yinwen">釋文</span><span class="normal">而幾死之</span>絶句，向同。一讀連下散人爲句，崔同。</span></p>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a>匠石覺而診其夢。<span class="jiazhu"><span class="yinwen">疏</span>診，占也。匠石既覺，思量睡中，占候其夢，說向弟子也。<span class="yinwen">釋文</span><span class="normal">覺</span>古孝反。<span class="normal">而診</span>徐直信反。司馬向云：診，占夢也。◎王念孫曰：向秀司馬彪並云，診，占夢也。案下文皆匠石與弟子論櫟社之事，無占夢之事。診當讀爲畛。<span class="titles">爾雅</span>云：畛，告也。郭注引曲禮曰，畛於鬼神。畛與診，古字通。此謂匠石覺而告其夢於弟子，非謂占夢也。</span>弟子曰：「趣取无用，則爲社何邪？」<span class="jiazhu"><span class="yinwen">注</span>猶嫌其以爲社自榮，不趣取於無用而已。<span class="yinwen">疏</span>櫟木意趣，取於無用爲用全其生者，則何爲爲社以自榮乎？門人未解，故起斯問也。</span></p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a>曰：「密！若无言！彼亦直寄焉，<span class="jiazhu"><span class="yinwen">注</span>社自來寄耳，非此木求之爲社也。<span class="yinwen">疏</span>若，汝也。彼，謂社也。汝但慎密，莫輕出言。彼社之神，自來寄託，非關此木<span class="shanchu" data-rel="櫟"></span><span class="buzi" data-rel="">樂</span>爲社也。</span>以爲不知己者詬厲也。<span class="jiazhu"><span class="yinwen">注</span>言此木乃以社爲不知己而見辱病者也，豈榮之哉！<span class="yinwen">疏</span>詬，辱也。思此社神爲不知我以無用爲用，貴在全生，乃横來寄託，深見詬病，翻爲羞恥，豈榮之哉！<span class="yinwen">釋文</span><span class="normal">詬</span>李云：呼豆反。徐音垢。<span class="normal">厲</span>如字。司馬云：詬，辱也。厲，病也。</span>不爲社者，且幾有翦乎！<span class="jiazhu"><span class="yinwen">注</span><span class="shanchu" data-rel="木"></span><span class="buzi" data-rel="">本</span><span class="jiaozhusup">【校：本字依疏文及世德堂本改。】</span>自以無用爲用，則雖不爲社，亦終不近於翦伐之害。<span class="yinwen">疏</span>本以疏散不材，故得全其生道，假令不爲社樹，豈近於翦伐之害乎！<span class="yinwen">釋文</span><span class="normal">且幾</span>音機，或音祈。<span class="normal">翦乎</span>子淺反。崔本作前于。◎慶藩案：乎，崔本作于，于即乎也。<span class="titles">論語</span>爲政篇書云孝乎惟孝，皇侃本及漢石經並作于。吕覽審應篇然則先王聖于，高注：于，乎也。皆其例。<span class="normal">不近</span>附近之近。下同。</span>且也彼其所保與眾異，<span class="jiazhu"><span class="yinwen">注</span>彼以無保爲保，而眾以有保爲保。<span class="yinwen">疏</span>疏散之樹，以無用保生，文木之徒，以才能折夭，所以爲其異之者也。</span>而以義<span class="shanchu" data-rel="譽"></span><span class="buzi" data-rel="">喻</span><span class="jiaozhusup">【校：喻字依世德堂本及盧校改。】</span>之，不亦遠乎！<span class="jiazhu"><span class="yinwen">注</span>利人長物，禁民爲非，社之義也。夫無用者，泊然不爲而羣才自用，<span class="shanchu" data-rel="自"></span>用者各得其敍而不與焉，此<span class="shanchu" data-rel="以"></span><span class="jiaozhusup">【校：自字及以字依宋本刪。】</span>無用之所以全生也。汝以社譽之，無緣近也乎！<span class="yinwen">疏</span>夫散木不材，稟之造物，賴其無用，所以全生。而社神寄託，以成詬厲，更以社義讚譽，失之彌遠。<span class="yinwen">釋文</span><span class="normal">義譽</span>音餘。注同。◎盧文弨曰：今本書譽作喻。<span class="normal">長物</span>丁兩反。<span class="normal">泊然</span>步各反。<span class="normal">不與</span>音餘。</span>」</p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a>南伯子綦遊乎商之丘，見大木焉有異，結駟千乘，隱將<span class="jiaozhusup">【校：闕誤引張君房本隱將作將隱。】</span>芘其所藾。<span class="jiazhu"><span class="yinwen">注</span>其枝所陰，可以隱芘千乘<span class="shanchu" data-rel="者也"></span><span class="jiaozhusup">【校：也者二字依世德堂本刪。】</span>。<span class="yinwen">疏</span>伯，長也。其道甚尊，堪爲物長，故<span class="shanchu" data-rel="爲"></span><span class="buzi" data-rel="">謂</span>之伯，即南郭子綦也。商丘，地名，在梁宋之域。駟馬曰乘。藾，陰也。子綦於宋國之中，<span class="shanchu" data-rel="徑"></span><span class="buzi" data-rel="">經</span><span class="jiaozhusup">【校：「徑」，《南華真經註疏》從輯要本作「經」。據之改。】</span>於商丘之地，遇見大木，異於尋常，樹木粗長，枝葉茂盛，垂陰布影，蔭覆極多，連結車乘，可芘<span class="shanchu" data-rel="駟"></span><span class="buzi" data-rel="">四</span>千匹馬也。<span class="yinwen">釋文</span><span class="normal">南伯</span>李云，即南郭也。伯，長也。<span class="normal">商之丘</span>司馬云：今梁國睢陽縣是也。<span class="normal">千乘</span>繩證反。<span class="normal">隱</span>崔云：傷於熱也。<span class="normal">將芘</span>本亦作庇。徐甫至反，又悲位反。崔本作比，云：芘也。<span class="normal">所藾</span>音賴。崔本作賴。向云：蔭也，可以蔭芘千乘也。李同。<span class="normal">所陰</span>於鴆反。</span>子綦曰：「此何木也哉？此必有異材夫！<span class="jiazhu"><span class="yinwen">疏</span>子綦既覩此木，不識其名，疑有異能，故致斯大。</span>」仰而視其細枝，則拳曲而不可以爲棟梁；俯而<span class="shanchu" data-rel="見"></span><span class="buzi" data-rel="">視</span><span class="jiaozhusup">【校：視字依世德堂本改。】</span>其大根，則軸解而不可以爲棺槨；<span class="jiazhu"><span class="yinwen">疏</span>軸解者，如車軸之轉，謂轉心木也。周身爲棺，棺，完也。周棺爲槨。夫梁棟須直，拳曲所以不堪；棺槨藉牢，解散所以不固也。<span class="yinwen">釋文</span><span class="normal">異材夫</span>音符。<span class="normal">仰而</span>向崔本作從而。<span class="normal">則拳</span>本亦作卷，音權。<span class="normal">軸</span>直竹反。<span class="normal">解</span>李云：如衣軸之直解也。</span>咶其葉，則口爛而爲傷；嗅之，則使人狂酲，三日而不已。<span class="jiazhu"><span class="yinwen">疏</span>以舌咶葉，則脣口爛傷；用鼻嗅之，則醉悶不止。酲，<span class="shanchu" data-rel="酒"></span>病<span class="buzi" data-rel="">酒</span><span class="jiaozhusup">【校：「酒病」，《南華真經註疏》從道藏成疏本二字互乙。東里山人按：《說文》亦作「病酒」，據之改。】</span>也。<span class="yinwen">釋文</span><span class="normal">咶</span>食紙反。<span class="normal">嗅</span>崔作齅，許救反。◎盧文弨曰：舊作崔云齅，云字譌，今改正。<span class="normal">狂酲</span>音呈。李云，狂如酲也。病酒曰酲。</span></p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a>子綦曰：「此果不材之木也，以至於此其大也。<span class="jiazhu"><span class="yinwen">疏</span>通體不材，可謂全生之大才；眾<span class="shanchu" data-rel="諸"></span><span class="buzi" data-rel="">謂</span>無用，乃是濟物之妙用；故能不夭斤斧而蔭庇千乘也矣。</span>嗟乎神人，以此不材！<span class="jiazhu"><span class="yinwen">注</span><span class="shanchu" data-rel="夫"></span><span class="buzi" data-rel="">天</span><span class="jiaozhusup">【校：「夫」，《南華真經註疏》從輯要本作「天」。據之改。】</span>王不材於百官，故百官御其事，而明者爲之視，聰者爲之聽，知者爲之謀，勇者爲之扞。<span class="shanchu" data-rel="夫"></span><span class="buzi" data-rel="">天</span><span class="jiaozhusup">【校：「夫」，《南華真經註疏》從輯要本作「天」。據之改。】</span>何爲哉？玄默而已。而羣材不失其當，則不材乃材之所至賴也。故天下樂推而不厭，乘<span class="jiaozhusup">【校：趙諫議本乘作臣。】</span>萬物而無害也。<span class="yinwen">疏</span>夫至人神矣，陰陽所以不測；混跡人閒，和光所以不耀。故能深根固蒂，長生<span class="shanchu" data-rel="之"></span>久視，舟船庶物，蔭覆黔黎。譬彼櫟社，方茲異木，是以嗟歎神人<span class="buzi" data-rel="">之</span>用，不材者，大材也。<span class="yinwen">釋文</span><span class="normal">爲之</span>于僞反。下爲之皆同。</span></p>
<p class="em2 strong" id="online_toc_43"><a class="gg-link" href="#online_toc_43" onclick="return changeColor(this);"></a>宋有荊氏者，宜楸柏桑。<span class="jiazhu"><span class="yinwen">疏</span>荊氏，地名也。宋國有荊氏之地，宜此楸柏桑之三木，悉皆端直，堪爲材用。此略舉文木有材所以夭折，對前散木無用所以全生也。<span class="yinwen">釋文</span><span class="normal">荊氏</span>司馬云：地名也。一曰里名，<span class="normal">宜秋柏桑</span>崔云：荊氏之地，宜此三木。李云：三木，文木也。◎盧文弨曰：今本書秋作楸。</span>其拱把而上者，求狙猴之杙者斬之；<span class="jiazhu"><span class="yinwen">疏</span>兩手曰拱，一手曰把。狙猴，獮猴也。杙，橛也，亦杆也。拱把之木，其材非大，適可斬爲杆橛，以擊扞獮猴也。<span class="yinwen">釋文</span><span class="normal">拱</span>恭勇反。<span class="normal">把</span>百雅反。徐甫雅反。司馬云：兩手曰拱，一手曰把。<span class="normal">而上</span>時掌反。<span class="normal">狙</span>七餘反。<span class="normal">猴</span>音侯。<span class="normal">之杙</span>以職反，又羊植反。郭且羊<span class="jiaozhusup">【校：杙無且羊音。郭下疑脱作戕二字。廣韻十一唐戕下云：戕牁，亦作牂牁，則郎切。漢書地理志牂牁郡注：牂戕，係船杙也。是郭本作戕即戕柯之戕，與杙形近義同而音殊，其音且羊反，是戕非杙明矣。】</span>反。司馬作朳，音八。李云：欲以栖戲狙猴也。崔本作柭，音跋，云：枷也。</span>三圍四圍，求高名之麗者斬之；<span class="jiazhu"><span class="yinwen">疏</span>麗，屋棟也，亦曰小船也。高名，榮顯也。三尺四尺之圍，其木稍大，求榮華高屋顯好名船者，輒取之也。<span class="yinwen">釋文</span><span class="normal">三圍</span>崔云：圍環八尺爲一圍。<span class="normal">之麗</span>如字，又音禮。司馬云：小船也，又屋檼也。◎慶藩案：名，大也。謂求高大之麗者，用三圍四圍之木也；（謂大爲名，說見天下<span class="buzi" data-rel="">篇</span>名山三百下。）</span>七圍八圍，貴人富商之家求樿傍者斬之。<span class="jiazhu"><span class="yinwen">疏</span>樿旁，棺材也。亦言：棺之全一邊而不兩合者謂之樿旁。七圍八圍，其木極大，富貴之屋，商賈之家，求大板爲棺材者，當斬取之也。<span class="yinwen">釋文</span><span class="normal">求樿</span>本亦作擅，音膳。◎盧文弨曰：舊本樿從示，譌。注同。今改正。<span class="normal">傍</span>薄剛反。崔云：樿傍，棺也。司馬云：棺之全一邊者，謂之樿傍。</span>故未終其天年，而中道之夭於斧斤，此材之患也。<span class="jiazhu"><span class="yinwen">注</span>有材者未能無惜也。<span class="yinwen">疏</span>爲有用，故不盡造化之年，而中途夭於工人之手，斯皆以其才能爲之患害也。</span>故解<span class="shanchu" data-rel="以"></span>之<span class="buzi" data-rel="">以</span><span class="jiaozhusup">【校：之以二字依世德堂本互易。】</span>牛之白顙者與豚之亢鼻者，與人有痔病者，不可以適河。<span class="jiazhu"><span class="yinwen">注</span>巫祝解除，棄此三者，必妙選<span class="shanchu" data-rel="騂"></span><span class="buzi" data-rel="">純</span><span class="jiaozhusup">【校：「騂」，《南華真經註疏》從輯要本作「純」。東里山人按：下成疏「必須精簡純色」，則作「純」是，據之改。】</span>具，然後敢用。<span class="yinwen">疏</span>顙，額也。亢，高也。痔，下漏病也。巫祝陳狗以祠祭，選牛豕以解除，必須精簡純色，擇其好者，展如在之誠敬，庶冥感於鬼神。今乃有高鼻折額之豚，白額不騂之犢，痔漏穢病之人，三者既不清潔，故不可往於靈河而設祭奠者也。古者將人沈河以祭河伯，西門豹爲鄴令，方斷之，即其類是也。<span class="yinwen">釋文</span><span class="normal">故解</span>徐古賣反，又佳買反。注同。向古邂反。<span class="normal">顙</span>息黨反。司馬云：頟也。<span class="normal">亢鼻</span>徐古葬反。司馬云：高也，額折故鼻高。崔云：仰也。<span class="normal">痔</span>徐直里反。司馬云：隱創也。◎盧文弨曰：舊脱云字，今增。<span class="normal">適河</span>司馬云：謂沈人於河祭也。<span class="normal">騂具</span>恤營反。</span>此皆巫祝以知之矣，<span class="jiazhu"><span class="yinwen">注</span>巫祝於此亦知不材者全也。</span>所以爲不祥也。此乃神人之所以爲大祥也。<span class="jiazhu"><span class="yinwen">注</span>夫全生者，天下之所謂祥也，巫祝以不材爲不祥而弗用也，彼乃以不祥全生，乃大祥也。神人者，無心而順物者也。故天下<span class="buzi" data-rel="">之</span><span class="jiaozhusup">【校：《南華真經註疏》從輯要本補「之」字。據之補。】</span>所謂大祥，神人不逆。<span class="yinwen">疏</span>女曰巫，男曰覡。祝者，執板讀祭文者也。祥，善也。巫師祝史解除之時，知此三者不堪享祭，故棄而不用，以爲不善之物也。然神聖之人，知侔造化，知不材無用，故得全生。是知白顙亢鼻之言，痔病不祥之說，適是小巫之鄙情，豈曰大人之<span class="shanchu" data-rel="適"></span><span class="buzi" data-rel="">通</span><span class="jiaozhusup">【校：「適」，《南華真經註疏》從道藏成疏本、輯要本作「通」。據之改。】</span>智！故才不全者，神人所以爲吉祥大善之事也。</span></p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a>支離疏者，頤隱於臍，肩高於頂，<span class="jiazhu"><span class="yinwen">疏</span>四支離拆，百體寬疏，遂使頤頰隱在臍間，肩膊高於頂上。形容如此，故以支離名之。<span class="yinwen">釋文</span><span class="normal">支離疏</span>司馬云，形體支離不全貌。疏，其名也。<span class="normal">頤</span>以之反。<span class="normal">於頂</span>如字。本作項，亦如字。司馬云：言脊曲頸縮也。淮南曰脊管高於頂也。</span>會撮指天，五管在上，兩髀爲脇。<span class="jiazhu"><span class="yinwen">疏</span>會撮，高豎貌。五管，五臟腧也。五臟之腧，並在人背，古人頭髻，皆近頂後。今支離殘病，傴僂低頭，<span class="shanchu" data-rel="一"></span><span class="buzi" data-rel="">遂</span><span class="jiaozhusup">【校：「一」，王孝魚删去，而《南華真經註疏》從道藏成疏本、輯要本作「遂」。今據《南華真經註疏》改。】</span>使臟腧頭髻，悉皆向上，兩腳髀股攣縮而迫於脇肋也。<span class="yinwen">釋文</span><span class="normal">會</span>古外反，徐古活反，向音活。<span class="normal">撮</span>子外反。向徐子活反。崔云：會撮，項椎也。<span class="normal">指天</span>司馬云：會撮，髻也。古者髻在項中，脊曲頭低，故髻指天也。向云：兩肩竦而上，會撮然也。◎李楨曰：崔云：會撮，項椎也，說是。（大宗師篇，句贅指天，李云：句贅，項椎也，其形如贅。證知崔說是。）素問刺熱篇，項上三椎陷者中也，王注，此舉數脊椎大法也。沈氏彤釋骨曰，項大椎以下二十一椎，通曰脊骨，曰脊椎。崔知會撮是此者，難經四十五難，骨會大杼，張注：大杼，穴名，在項後第一椎，兩旁諸骨，自此檠架往下支生，故骨會於大杼。據此，知會撮正從骨會取義，又在大椎之間，故曰項椎也。撮，唐徐堅初學記卷十九引作樶。<span class="titles">玉篇</span>：樶，木樶節也，與脊節正相似，從木作<span class="shanchu" data-rel="撮"></span><span class="buzi" data-rel="">樶</span>，於義爲長。按頤肩屬外說，會撮五管屬內說。頤隱，故肩高，項椎指天，故藏腧在上，各相因而致者也。（靈樞背腧篇：肺腧在三椎之閒，心腧在五椎之閒，肝腧在九椎之閒，牌腧在十一椎之閒，腎腧在十四椎之閒。）司馬訓髻，是别一義。詩小雅臺笠緇撮，傳云：緇撮，緇布冠也。正義曰：言撮，是小撮持其髻而已。據此，則以會撮爲髻，當亦是小撮持其髮，故名之。會與䯤通。說文：䯤，骨擿之可以會髮者。衞風會弁如星，許氏引作䯤。周禮會五采玉琪，注：故書會作䯤。又士喪禮鬠弁用桑，疏云：以髻爲鬠，取以髮會聚之意。會與鬠亦通。集韻有𩯉字，音撮，髻也。當是俗因會撮造爲頭髻專字。◎慶藩案：釋文引崔云，會撮，項椎也，字當作𣠹。<span class="titles">玉篇</span>：𣠹，木椎也，徂活切。撮𣠹聲近。尸子行險以撮。撮，乘載器，音與鑽同。周禮喪大記君殯用楯欑，注：輴，乘柩之車，欑，猶菆也。尸子所謂樶，即禮之欑。<span class="normal">管</span>崔本作筦。<span class="normal">在上</span>李云：管，腧也。五藏之腧皆在上也。<span class="normal">兩髀</span>本又作牌，同。音陛。徐又甫婢反。崔云：僂人腹在髀裏也。<span class="normal">爲脇</span>許劫反。司馬云：脊曲髀豎，故與脇並也。</span>挫鍼治繲，足以餬口；<span class="jiazhu"><span class="yinwen">疏</span>挫鍼，縫衣也。治繲，洗浣也。餬，飼也，庸役身力以飼養其口命也。<span class="yinwen">釋文</span><span class="normal">挫</span>徐子卧反，郭租禾反。崔云：案也。<span class="normal">鍼</span>執金反。司馬云：挫鍼，縫衣也。<span class="normal">治繲</span>佳賣反。司馬云：浣衣也。向同。崔作𦇫，音綫。<span class="normal">餬口</span>徐音胡。李云：食也。崔云：字或作互，或作𩚩。</span>鼓筴播精，足以食十人。<span class="jiazhu"><span class="yinwen">疏</span>筴，小箕也。精，米也。言其掃市場，鼓箕筴，播揚土，簡精麤也。又解：鼓筴，謂布蓍數卦兆也。播精，謂精判吉凶辨精靈也。或掃市以供家口，或賣卜以活身命，所得之物可以養十人也。<span class="yinwen">釋文</span><span class="normal">鼓筴</span>初革反，徐又音頰。司馬云：鼓，<span class="shanchu" data-rel="𥳽"></span><span class="buzi" data-rel="">簸</span><span class="jiaozhusup">【校：簸字依世德堂本改。】</span>也，小箕曰筴。崔云：鼓筴，揲蓍鑽龜也。<span class="normal">播精</span>如字。一音所，字則當作數。精，司馬云：簡米曰精。崔云：播精，卜卦占兆也。鼓筴播精，言賣卜。◎慶藩案：精當爲糈之誤。郭璞注南山經曰：糈，先吕反，今江東音取。（釋文音取，字當作糈<span class="jiaozhusup">【校：按釋文不言精音取，其謂一音所者，指播字言，故云字則當作數。郭說殊誤。】</span>。精字古無取音，與糈字形相似而誤。）說文：糈，糧也。<span class="normal">以食</span>音嗣。</span>上徵武士，則支離攘臂而遊<span class="jiaozhusup">【校：世德堂本無而遊二字。】</span>於其間；<span class="jiazhu"><span class="yinwen">注</span><span class="shanchu" data-rel="持"></span><span class="buzi" data-rel="">恃</span><span class="jiaozhusup">【校：恃字依疏文及世德堂本改。】</span>其無用，故不自竄匿。<span class="yinwen">疏</span>邊蕃有事，徵求勇夫，殘病之人，不堪征討，自得無懼，攘臂遨遊，恃其無用，故不竄匿。<span class="yinwen">釋文</span><span class="normal">攘</span>如羊反。<span class="normal">臂於其閒</span>如字。司馬云：閒，裏也。崔本作攘臂於其開，云：開，門中也。<span class="normal">竄匿</span>女力反。</span>上有大役，則支離以有常疾不受功；<span class="jiazhu"><span class="yinwen">注</span>不任徭役故也。<span class="yinwen">疏</span>國家有重大徭役，爲有痼疾，故不受其功程者也。</span>上與病者粟，則受三鍾與十束薪。<span class="jiazhu"><span class="yinwen">注</span>役則不與，賜則受之。<span class="yinwen">疏</span>六石四斗曰鍾。君上憂憐鰥寡，矜恤貧病，形殘既重，受物還多。故郭注云，役則不預，賜則受之者也。<span class="yinwen">釋文</span><span class="normal">三鍾</span>司馬云：六斛四斗曰鍾。◎盧文弨曰：舊本六譌斛，今改正。<span class="normal">不與</span>音豫。</span>夫支離其形者，猶足以養其身，終其天年，又況支離其德者乎！」<span class="jiazhu"><span class="yinwen">注</span>神人無用於物，而物各得自用，歸功名於羣才，與物冥而無跡，故免人閒之害，處常美之實，此支離其德者也。<span class="yinwen">疏</span>夫支離其形，猶忘形也；支離其德，猶忘德也。而況支離殘病，適是忘形，既非聖人，故未能忘德。夫忘德者，智周萬物而反智於愚，明並三光而歸明於昧，故能成功不居，爲而不恃，推功名於羣才，與物冥而無跡，斯忘德者也。夫忘形者猶足以養身終年，免乎人間之害，何況忘德者邪！其勝劣淺深，故不可同年而語矣。是知支離其德者，其唯聖人乎！</span></p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a>孔子適楚，楚狂接輿遊其門曰：「鳳兮鳳兮，何如德之衰也！<span class="jiazhu"><span class="yinwen">注</span>當順時直前，盡乎會通之宜耳。世之盛衰，蔑然不足覺，故曰何如。<span class="yinwen">疏</span>何如，猶如何也。適，之也。時孔子自魯之楚，舍於賓館。楚有賢人，姓陸，名通，字接輿，知孔子歷聘，行歌譏刺。鳳兮鳳兮，故哀歎聖人，比於來儀應瑞之鳥也，有道即見，無道當隱，如何懷此聖德，往適衰亂之邦者耶！</span>來世不可待，往世不可追也。<span class="jiazhu"><span class="yinwen">注</span>趣當盡臨時之宜耳。<span class="yinwen">疏</span>當來之世，有懷道之君可應聘者，時命如馳，故不可待。適<span class="jiaozhusup">【校：「適」，道藏成疏本、輯要本作「過」。】</span>往之時，堯舜之主，變化已久，亦不可尋。趣合當時之宜，無勞瞻前顧後也。</span>天下有道，聖人成焉；天下无道，聖人生焉。<span class="jiazhu"><span class="yinwen">注</span>付之自爾，而理自生成。生成非我也，豈爲治亂易節哉！治者自求成，故遺成而不敗；亂者<span class="jiaozhusup">【校：治者亂者，世德堂本無兩者字。】</span>自求生，故忘生而不死。<span class="yinwen">疏</span>有道之君，休明之世，聖人弘道施敎，成就天下。時逢暗主，命屬荒季<span class="jiaozhusup">【校：「季」，《南華真經註疏》從輯要本作「年」。】</span>，適可全生遠害，韜光晦跡。<span class="yinwen">釋文</span><span class="normal">豈爲</span>于僞反。<span class="normal">治亂</span>直吏反。下同。</span>方今之時，僅免刑焉。<span class="jiazhu"><span class="yinwen">注</span>不瞻前顧後，而盡當今之會，冥然與時世爲一，而後妙當可全，刑名可免。<span class="yinwen">疏</span>方，猶當。今喪亂之時，正屬衰周之世，危行言遜，僅可免於刑戮，方欲執跡應聘，不亦妄乎！此接輿之詞，譏誚孔子也。<span class="yinwen">釋文</span><span class="normal">僅</span>音覲。</span>福輕乎羽，莫之知載；<span class="jiazhu"><span class="yinwen">注</span>足能行而放之，手能執而任之，聽耳之所聞，視目之所見，知止其所不知，能止其所不能，用其自用，爲其自爲，恣其性內而無纖芥於分外，此無爲之至易也。無爲而性命不全者，未之有也；性命全而非福者，理未聞也。故夫福者，即向之所謂全耳，非假物也，豈有寄鴻毛之重哉！率性而動，動不過分，天下之至易者也；舉其自舉，載其自載，天下之至輕者也。然知以無涯傷性，心以欲惡蕩真，故乃釋此無爲之至易而行彼有爲之至難，棄夫自舉之至輕而取夫載彼之至重，此世之常患也。<span class="yinwen">釋文</span><span class="normal">至易</span>以豉反。下同。<span class="normal">知以</span>音智。<span class="normal">欲惡</span>烏路反。</span>禍重乎地，莫之知避。<span class="jiazhu"><span class="yinwen">注</span>舉其性內，則雖負萬鈞而不覺其重也；外物寄之，雖重不盈錙銖，有不勝任者矣。爲內，福也，故福至輕；爲外，禍也，故禍至重。禍至重而莫之知避，此世之大迷也。<span class="yinwen">疏</span>夫視聽知能，<span class="shanchu" data-rel="若"></span><span class="buzi" data-rel="">各</span><span class="jiaozhusup">【校：「若」，《南華真經註疏》從道藏成疏本、輯要本作「各」。據之改。】</span>有涯分。止於分內，可以全生；求其分外，必遭夭折。全生所以爲福，夭折所以爲禍。而分內之福，輕於鴻毛，貪競之徒，不知載之在己；分外之禍，重於厚地，執迷之徒，不知避之去身。此葢流俗之常患者也，故寄孔陸以彰其累也。<span class="yinwen">釋文</span><span class="normal">知避</span>舊本作寘，云：置也。<span class="normal">不勝</span>音升。</span>已乎已乎，臨人以德！殆乎殆乎，畫地而趨！<span class="jiazhu"><span class="yinwen">注</span>夫畫地而使人循之，其跡不可掩矣；有其己而臨物，與物不冥矣。故大人不明我以耀彼而任彼之自明，不德我以臨人而付人之自<span class="shanchu" data-rel="得"></span><span class="buzi" data-rel="">德</span><span class="jiaozhusup">【校：德字依趙諫議本改。】</span>，故能彌貫萬物而玄同彼我，泯然與天下爲一而內外同福也。<span class="yinwen">疏</span>已，止也。殆，危也。仲尼生衰周之末，當澆季之時，執持聖跡，歷國應聘，頻遭斥逐，屢被詆訶。故重言已乎，不如止而勿行也。若用五德臨於百姓，捨己效物，必致危己<span class="jiaozhusup">【校：「己」，《南華眞經注疏》作「亡」。】</span>，猶如畫地作跡，使人走逐，徒費巧<span class="jiaozhusup">【校：「「巧」，《南華真經註疏》從道藏成疏本、輯要本作「功」。】</span>勞，無由得掩，以己率物，其義亦然也。<span class="yinwen">釋文</span><span class="normal">畫地</span>音獲。</span>迷陽迷陽，无傷吾行！<span class="jiazhu"><span class="yinwen">注</span>迷陽，猶亡陽也。亡陽任獨，不蕩於外，則吾行全矣。天下皆全其吾，則凡稱吾者莫不皆全也。<span class="yinwen">疏</span>迷，亡也。陽，明也，動也。陸通勸尼父，令其晦跡韜光，宜放獨任<span class="jiaozhusup">【校：「任」，《南華真經註疏》從道藏成疏本、輯要本作「化」。】</span>之無爲，忘遣應物之明智，既而止於分內，無傷吾全生之行也。<span class="yinwen">釋文</span><span class="normal">迷陽</span>司馬云：迷陽，伏陽也，言詐狂。</span>吾行<span class="jiaozhusup">【校：闕誤引張君房本吾行作郤曲。】</span>郤曲，无傷吾足！」<span class="jiazhu"><span class="yinwen">注</span>曲成其行，<span class="buzi" data-rel="">各</span><span class="jiaozhusup">【校：《南華真經註疏》從道藏成疏本、輯要本補「各」字，下成疏中「各」字同。據之補。】</span>自足矣。<span class="yinwen">疏</span>郤，空也。曲，從順也。虛空其心，隨順物性，則凡稱吾者，<span class="buzi" data-rel="">各</span>自足也。<span class="yinwen">釋文</span><span class="normal">郤曲</span>去逆反。字書作<span class="zuzi">{𠃊@只}</span>。<span class="titles">廣雅</span>云，<span class="zuzi">{𠃊@只}</span>，曲也。◎盧文弨曰：案今說文<span class="titles">廣雅</span>俱作𨒅。◎慶藩案：郤，釋文引字書作爲𨒅，是也。說文：𨒅，曲行也，從辵，只聲。<span class="titles">廣雅</span>：𨒅，曲也。集韻作𨒅，云：物曲也。一曰曲受也。<span class="titles">玉篇</span>音丘戟反。說文又云： 𠃊，（讀若隱。）匿也，象𨒅曲隱蔽形。字本從𠃊作 ，今作𨒅。</span></p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a>山木自寇也，膏火自煎也。<span class="jiazhu"><span class="yinwen">疏</span>寇，伐也。山中之木，楸梓之徒，爲有材用，横遭寇伐。膏能明照，以充鐙炬，爲其有用，故被煎燒。豈獨膏木，在人亦然。<span class="yinwen">釋文</span><span class="normal">山木自寇也膏火自煎也</span>子然反。司馬云：木生斧柄，還自伐；膏起火，還自消。崔云：山有木，故火焚也。</span>桂可食，故伐之；漆可用，故割之。<span class="jiazhu"><span class="yinwen">疏</span>桂心辛香，故遭斫伐；漆供器用，所以割之；俱爲才能，夭於斤斧。</span>人皆知有用之用，而莫知无用之用也。<span class="jiazhu"><span class="yinwen">注</span>有用則與彼爲功，無用則自全其生。夫割肌膚以爲天下者，天下之所知也。使百姓不失其自全而彼我俱適者，悗然不覺妙之在身也。<span class="yinwen">疏</span>楸柏橘柚，膏火桂漆，斯有用也。曲轅之樹，商丘之木，白顙之牛，亢鼻之豕，斯無用也。而世人皆炫己才能爲有用之用，而不知支離其德爲無用之用也。故郭注云，有用則與彼爲功，無用則自全乎其生也。<span class="yinwen">釋文</span><span class="normal">悗然</span>亡本反。</span></p>
</div></body></html>