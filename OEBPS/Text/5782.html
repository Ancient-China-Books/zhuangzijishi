<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子序</title><meta content="width=device-width" initial-scale="1" name="viewport"/></head><body><div id="text">
<div class="section" id="title-0"><h1>莊子序</h1></div>
<p class="section" id="online_toc_0"><a class="gg-link" href="#online_toc_0"></a>唐西華法師成玄英撰</p>
<hr/>
<p class="em2" id="online_toc_1"><a class="gg-link" href="#online_toc_1"></a>夫莊子者，所以申道德之深根，述重玄之妙旨，暢无爲之恬淡，明獨化之窅冥，鉗揵九流，括囊百氏，諒區中之至教，實象外之微言者也。</p>
<p class="em2" id="online_toc_2"><a class="gg-link" href="#online_toc_2"></a>其人姓莊，名周，字子休，生宋國睢陽蒙縣，師長桑公子，受號南華仙人。當戰國之初，降（襄）〔衰〕周之末，歎蒼生之業薄，傷道德之陵夷，乃慷慨發憤，爰著斯論。其言大而博，其旨深而遠，非下士之所聞，豈淺識之能究！</p>
<p class="em2" id="online_toc_3"><a class="gg-link" href="#online_toc_3"></a>所言子者，是有德之嘉號，古人稱師曰子。亦言子是書名，非但三篇之總名，亦是百家之通題。所言內篇者，內以待外立名，篇以編簡爲義。古者殺青爲簡，以韋爲編；編簡成篇，猶今連紙成卷也。故元愷云：「大事書之於策，小事簡牘而已。」內則談於理本，外則語其事迹。事雖彰著，非理不通；理既幽微，非事莫顯；欲先明妙理，故前標內篇。內篇理深，故每於文外別立篇目，郭象仍於題下即注解之，逍遙、齊物之類是也。自外篇以去，則取篇首二字爲其題目，駢拇、馬蹄之類是也。</p>
<p class="em2" id="online_toc_4"><a class="gg-link" href="#online_toc_4"></a>所言逍遙遊者，古今解釋不同。今汎舉紘綱，略爲三釋。所言三者：</p>
<p class="em2" id="online_toc_5"><a class="gg-link" href="#online_toc_5"></a>第一，顧桐柏云：「逍者，銷也；遙者，遠也。銷盡有爲累，遠見無爲理。以斯而遊，故曰逍遙。」</p>
<p class="em2" id="online_toc_6"><a class="gg-link" href="#online_toc_6"></a>第二，支道林云：「物物而不物於物，故逍然不我待；玄感不疾而速，故遙然靡所不爲。以斯而遊天下，故曰逍遙遊。」</p>
<p class="em2" id="online_toc_7"><a class="gg-link" href="#online_toc_7"></a>第三，穆夜云：「逍遙者，蓋是放狂自得之名也。至德內充，无時不適；忘懷應物，何往不通！以斯而遊天下，故曰逍遙遊。」</p>
<p class="em2" id="online_toc_8"><a class="gg-link" href="#online_toc_8"></a>內篇明於理本，外篇語其事迹，雜篇雜明於理事。內篇雖明理本，不無事迹；外篇雖明事迹，甚有妙理；但立教分篇，據多論耳。</p>
<p class="em2" id="online_toc_9"><a class="gg-link" href="#online_toc_9"></a>所以逍遙建初者，言達道之士，智德明敏，所造皆適，遇物逍遙，故以逍遙命物。夫無待聖人，照機若鏡，既明權實之二智，故能大齊於萬境，故以齊物次之。既指馬（蹄）<span class="jiaozhusup">校：「蹄」字覆宋本亦誤衍，依齊物論篇「天地一指也，萬物一馬也」義刪。</span>天地，混同庶物，心靈凝澹，可以攝衛養生，故以養生主次之。既善惡兩忘，境智俱妙，隨變任化，可以處涉人間，故以人間世次之。內德圓滿，故能支離其德，外以接物，既而隨物昇降，內外冥契，故以德充符次之。止水流鑑，接物无心，忘德忘形，契外會內之極，可以匠成庶品，故以大宗師次之。古之眞聖，知天知人，與造化同功，即寂即應，既而驅馭羣品，故以應帝王次之。駢拇以下，皆以篇首二字爲題，既無別義，今不復次篇也。</p>
<p class="em2" id="online_toc_10"><a class="gg-link" href="#online_toc_10"></a>而自古高士，晉漢逸人，皆莫不躭翫，爲之義訓；雖注述無可間然，並有美辭，咸能索隱。玄英不揆庸昧，少而習焉，研精覃思三十矣。依子玄所注三十篇，輒爲疏解，總三十卷。雖復詞情疏拙，亦頗有心跡指歸；不敢貽厥後人，聊自記其遺忘耳。</p>
</div></body></html>