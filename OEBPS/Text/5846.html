<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-達生第十九</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="達生第十九">達生第十九</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="yinwen">釋文</span>以義名篇。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>達生之情者，不務生之所无以爲；<span class="jiazhu"><span class="yinwen">注</span>生之所無以爲者，分外物也。<span class="yinwen">釋文</span><span class="normal">達生</span>達，暢也，通也。<span class="titles">廣雅</span>云：生，出也。</span>達命之情者，不務知<span class="jiaozhusup">〔校：弘明集正誣論引知作命。〕</span>之所无柰何。<span class="jiazhu"><span class="yinwen">注</span>知之所無柰何者，命表事也。<span class="yinwen">疏</span>夫人之生也，各有素分，形之妍醜，命之脩短，及貧富貴賤，愚智窮通，一豪已上，無非命也。故達（生）於性命之士，性靈明照，終不貪於分外，爲己事務也，一生命之所鍾者，皆智慮之所無柰之何也。</span>養形必先之以<span class="jiaozhusup">〔校：世德堂本無以字。〕</span>物，物有餘而形不養者有之矣；<span class="jiazhu"><span class="yinwen">注</span>知止其分，物稱其生，生斯足矣，有餘則傷。<span class="yinwen">疏</span>物者，謂資貨衣食，旦夕所須。夫頤養身形，先須用物；而物有分限，不可無涯。故凡鄙之徒，積聚有餘而養衞不足者，世有之矣。<span class="yinwen">釋文</span><span class="normal">物稱</span>尺證反。</span>有生必先无離形，形不離而生亡者有之矣。<span class="jiazhu"><span class="yinwen">注</span>守形（太）〔大〕<span class="jiaozhusup">〔校：大字依釋文及世德堂本改。〕</span>甚，故生亡也。<span class="yinwen">疏</span>既有此浮生，而不能離形遺智，愛形大甚，亡失全生之道也。如此之類，世有之矣。<span class="yinwen">釋文</span><span class="normal">無離</span>力智反，下同。<span class="normal">大甚</span>音泰。</span>生之來不能卻，其去不能止。<span class="jiazhu"><span class="yinwen">注</span>非我所制，則無爲有懷於其閒。<span class="yinwen">疏</span>生死去來，委之造物，妙達斯原，故無所惡。</span>悲夫！世之人以爲養形足以存生；<span class="jiazhu"><span class="yinwen">注</span>故彌養之而彌失之。<span class="yinwen">疏</span>夫壽夭去來，非己所制。而世俗之人，不悟斯理，貪多資貨，厚養其身，妄謂足以存生，深可悲歎。</span>而養形果不足以存生，<span class="jiazhu"><span class="yinwen">注</span>養之彌厚，則死地彌至。<span class="yinwen">疏</span>厚養其形，彌速其死，故決定不足以存生。</span>則世奚足爲哉！<span class="jiazhu"><span class="yinwen">注</span>莫若放而任之。<span class="yinwen">疏</span>夫馳逐物境，本爲資生。生既非養所存，故知世閒物務，何足爲也！</span>雖不足爲而不可不爲者，其爲不免矣。<span class="jiazhu"><span class="yinwen">注</span>性分各自爲者，皆在至理中來，故不可免也，是以善養生者，從而任之。<span class="yinwen">疏</span>分外之事，不足爲也；分內之事，不可不爲也。夫目見耳聽足行心知者，稟之性理，雖爲無爲，故不務免也。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>夫欲免爲形者，莫如棄世。棄世則无累，无累則正平，正平則與彼更生，更生則幾矣。<span class="jiazhu"><span class="yinwen">注</span>更生者，日新之謂也。付之日新，則性命盡矣。<span class="yinwen">疏</span>幾，盡也。更生，日新也。夫欲有爲養形者，無過棄卻世閒分外之事。棄世則無憂累，無憂累則合於正真平等之道，平正則冥於日新之變，故能盡道之玄妙。<span class="yinwen">釋文</span><span class="normal">則幾</span>徐其依反。</span>事奚足棄而生奚足遺？棄事則形不勞，遺生則精不虧。<span class="jiazhu"><span class="yinwen">注</span>所以遺棄之。<span class="yinwen">疏</span>人世虛無，何足捐棄？生涯空幻，何足遺忘？故棄世事則形逸而不勞，遺生涯則神凝而不損也。</span>夫形全精復，與天爲一。<span class="jiazhu"><span class="yinwen">注</span>俱不爲也。<span class="yinwen">疏</span>夫形全不擾，故能保完天命；精固不虧，所以復本還原；形神全固，故與玄天之德爲一。</span>天地者，萬物之父母也，<span class="jiazhu"><span class="yinwen">注</span>無所偏爲，故能子萬物。<span class="yinwen">疏</span>夫二儀無心而生化萬物，故與天地合德者，羣生之父母。</span>合則成體，散則成始。<span class="jiazhu"><span class="yinwen">注</span>所在皆成，無常處。<span class="yinwen">疏</span>夫陰陽混合，則成體質，氣息離散，則反於未生之始。◎家世父曰：合者，息之機也，消之漸也；散則復反而歸其本，而機又於是息焉，故曰成始。終則有始，天行也，所以能移，不主故常以成其大常也。<span class="yinwen">釋文</span><span class="normal">常處</span>昌慮反。</span>形精不虧，是謂能移；<span class="jiazhu"><span class="yinwen">注</span>與化俱也。<span class="yinwen">疏</span>移者，遷轉之謂也。夫不勞於形，不虧其精者，故能隨變任化而與物俱遷也。</span>精而又精，反以相天。<span class="jiazhu"><span class="yinwen">注</span>還輔其自然也。<span class="yinwen">疏</span>相，助也。夫遣之又遣，乃曰精之又精，是以反本還元，輔於自然之道也。<span class="yinwen">釋文</span><span class="normal">相天</span>息亮反。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>子列子問關尹曰：「至人潜行不窒，<span class="jiazhu"><span class="yinwen">注</span>其心虛，故能御羣實。<span class="yinwen">疏</span>古人稱師曰子，亦是有德之嘉名。具斯二義，故曰子列子，即列禦寇也。〔關尹〕，姓尹，名喜，字公度，爲函谷關令，故曰關令尹真人；是老子弟子，懷道抱德，故禦寇詢之也。窒，塞也。夫至極聖人，和光匿燿，潛伏行世，混跡同塵，不爲物境障礙，故等虛室，空而無塞。本亦作空字。<span class="yinwen">釋文</span><span class="normal">關尹</span>李云：關令尹喜也。<span class="normal">不窒</span>珍悉反。</span>蹈火不熱，行乎萬物之上而不慄。<span class="jiazhu"><span class="yinwen">注</span>至適，故無不可耳，非物往可之。<span class="yinwen">疏</span>冥於寒暑，故火不能災；一於高卑，故心不恐懼。<span class="yinwen">釋文</span><span class="normal">蹈火</span>徒報反。</span>請問何以至於此？」<span class="jiazhu"><span class="yinwen">疏</span>總結前問意也。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>關尹曰：「是純氣之守也，非知巧果敢之列。<span class="jiazhu"><span class="yinwen">疏</span>夫不爲外物侵傷者，乃是保守純和之氣，養於恬淡之心而致之也，非關運役心智，分别巧詐，勇決果敢而得之。<span class="yinwen">釋文</span><span class="normal">非知</span>音智。<span class="normal">之列</span>音例。本或作例。</span>居，予語女！<span class="jiazhu"><span class="yinwen">疏</span>命禦寇令復坐，我告女至言也。<span class="yinwen">釋文</span><span class="normal">予語</span>魚據反。<span class="normal">女</span>音汝。後同。</span>凡有貌象聲色者，皆物也，物與物何以相遠？<span class="jiazhu"><span class="yinwen">注</span>唯無心者獨遠耳。<span class="yinwen">釋文</span><span class="normal">相遠</span>于萬反。</span>夫奚足以至乎先？是色<span class="jiaozhusup">〔校：闕誤引江南古藏本色上有形字。〕</span>而已。<span class="jiazhu"><span class="yinwen">注</span>同是形色之物耳，未足以相先也。<span class="yinwen">疏</span>夫形貌聲色，可見聞者，皆爲物也。（二）〔而〕彼俱物，何足以遠，亦何足以先至乎？俱是聲色故也。唯當非色非聲，絶視絶聽者，故能超貌象之外，在萬物之先也。</span>則物之造乎不形而止乎无所化，<span class="jiazhu"><span class="yinwen">注</span>常遊於極。<span class="yinwen">疏</span>夫不色不形，故能造形色者也；無變無化，故能變化於萬物者也。是以羣有從造化而受形，任變化之妙本。</span>夫得是而窮之者，物焉得而止<span class="jiaozhusup">〔校：闕誤引張君房本止作正。〕</span>焉！<span class="jiazhu"><span class="yinwen">注</span>夫至極者，非物所制。<span class="yinwen">疏</span>夫得造化之深根，自然之妙本，而窮理盡性者，世間萬物，何得止而控馭焉！故當獨往獨來，出没自在，乘正御辯，於何待焉！<span class="yinwen">釋文</span><span class="normal">焉得</span>於虔反。</span>彼將處乎不淫之度，<span class="jiazhu"><span class="yinwen">注</span>止於所受之分。<span class="yinwen">疏</span>彼之得道聖人，方將處心虛淡，其度量弘博，終不滯於世閒。</span>而藏乎无端之紀，<span class="jiazhu"><span class="yinwen">注</span>冥然與變化日新。<span class="yinwen">疏</span>大道無端無緒，不始不終，即用此混沌而爲紀綱，故聖人藏心晦跡於恍惚之鄉也。</span>遊乎萬物之所終始，<span class="jiazhu"><span class="yinwen">注</span>終始者，物之極。<span class="yinwen">疏</span>夫物所始終，謂造化也。言生死始終，皆是造化，物固以終始爲造化也。而聖人放任乎自然之境，遨遊乎造化之場。</span>壹其性，<span class="jiazhu"><span class="yinwen">注</span>飾則二矣。<span class="yinwen">疏</span>率性而動，故不二也。</span>養其氣，<span class="jiazhu"><span class="yinwen">注</span>不以心使之。<span class="yinwen">疏</span>吐納虛夷，故愛養元氣。</span>合其德，<span class="jiazhu"><span class="yinwen">注</span>不以物離性。<span class="yinwen">疏</span>抱一不離，故常與玄德冥合也。</span>以通乎物之所造。<span class="jiazhu"><span class="yinwen">注</span>萬物皆造於自爾。<span class="yinwen">疏</span>物之所造，自然也。既一性合德，與物相應，故能達至道之原，通自然之本。</span>夫若是者，其天守全，其神无郤，物奚自入焉！<span class="jiazhu"><span class="yinwen">疏</span>是者，指斥以前聖人也。自，從也。若是者，其保守自然之道，全而不虧，其心神凝照，曾無閒郤，故世俗事物，何從而入於靈府哉！<span class="yinwen">釋文</span><span class="normal">無郤</span>去逆反。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>夫醉者之墜車，雖疾不死。骨節與人同而犯害與人異，其神全也，乘亦不知也，墜亦不知也，死生驚懼不入乎其胷中，是故𨕣物而不慴。<span class="jiazhu"><span class="yinwen">疏</span>自此已下，凡有三譬，以況聖人任獨無心。一者醉人，二者利劍，三者飄瓦，此則是初譬也。<span class="jiaozhusup">〔校：從輯要本補「譬也」二字。〕</span>夫醉人乘車，忽然顛墜，雖復困疾，必當不死。其謂心無緣慮，神照凝全，既而乘墜不知，死生不（人）〔入〕，是故遻於外物而情無慴懼。<span class="yinwen">釋文</span><span class="normal">之墜</span>字或作隊，同。直類反。後皆同。◎家世父曰：始守乎氣而終養乎神，道家所謂鍊氣歸神也。<span class="normal">乘亦</span>音繩，又繩證反。<span class="normal">遻</span>音悟，郭音愕。<span class="titles">爾雅</span>云：遻，忤也。郭注云：謂干觸。◎盧文弨曰：今本作𨕣。<span class="normal">不慴</span>之涉反，懼也。李郭音習。</span>彼得全於酒而猶若是，<span class="jiazhu"><span class="yinwen">注</span>醉故失其所知耳，非自然無心者也。</span>而況得全於天乎？<span class="jiazhu"><span class="yinwen">疏</span>彼之醉人，因於困酒，猶得暫時凝淡，不爲物傷，而況德全聖人，冥於自然之道者乎！物莫之傷，故其宜矣。</span>聖人藏於天，故莫之能傷也。<span class="jiazhu"><span class="yinwen">注</span>不闚性分之外，故曰藏。<span class="yinwen">疏</span>夫聖人照等三光，智周萬物，藏光塞智於自然之境，故物莫之傷矣。</span>復讎者不折鏌干，<span class="jiazhu"><span class="yinwen">注</span>夫干將鏌鎁，雖與讎爲用，然報讎者不事折之，以其無心。<span class="yinwen">疏</span>此第二（諭）〔喻〕<span class="jiaozhusup">〔校：喻諭古字通，但比喻字疏文前皆作喻。〕</span>也。干將鏌鎁，並古之良劍。雖用劍殺害，因以結讎，而報讎之人，終不瞋怒此劍而折之也，其爲無心，故物莫之害也。<span class="yinwen">釋文</span><span class="normal">鏌</span>音莫。本亦作莫。<span class="normal">干</span>李云：鏌耶干將，皆古之利劍名。吴越春秋云：吴王闔閭使干將造劍，劍有二狀，一曰干將，二曰鏌耶。鏌耶，干將妻名也。</span>雖有忮心者不怨飄瓦，<span class="jiazhu"><span class="yinwen">注</span>飄落之瓦，雖復中人，人莫之怨者，由其無情。<span class="yinwen">疏</span>飄落之瓦，偶爾傷人，雖忮逆褊心之夫，終不怨恨，爲瓦是無心之物。此第三（諭）〔喻〕也。<span class="yinwen">釋文</span><span class="normal">忮心</span>之豉反，郭、李音支。害也。字書云：佷也。<span class="normal">飄瓦</span>匹遥反，郭李云：落也。<span class="normal">雖復</span>扶又反。下章同。<span class="normal">中人</span>丁仲反。</span>是以天下平均。<span class="jiazhu"><span class="yinwen">注</span>凡不平者，由有情。</span>故无攻戰之亂，无殺戮之刑者，由此道也。<span class="jiazhu"><span class="yinwen">注</span>無情之道大矣。<span class="yinwen">疏</span>夫海內清平，遐荒靜息，野無攻戰之亂，朝無殺戮之刑者，葢由此無爲之道，無心聖人，故致之也。是知無心之義大矣。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>不開人之天，<span class="jiaozhusup">〔校：闕誤引劉得一本天作人。〕</span>而開天之天，<span class="jiazhu"><span class="yinwen">注</span>不慮而知，開天也；知而後感，開人也。然則開天者，性之動也；開人者，知之用也。<span class="yinwen">疏</span>郭注云：不慮而知，開天者也；知而後感，開人者也。然則開天者，性之動；開人者，知之用。郭得之矣，無勞更釋。</span>開天者德生，<span class="jiazhu"><span class="yinwen">注</span>性動者，遇物而當足則忘餘，斯德生也。</span>開人者賊生。<span class="jiazhu"><span class="yinwen">注</span>知用者，從感而求，勌<span class="jiaozhusup">〔校：世德堂本勌作勸。〕</span>而不已，斯賊生也。<span class="yinwen">疏</span>夫率性而動，動而常寂，故德生也。運智御世，爲害極深，故賊生也。老經云，以智治國國之賊，不以智治國國之德也。</span>不厭其天，不忽於人，<span class="jiazhu"><span class="yinwen">注</span>任其天性而動，則人理亦自全矣。<span class="yinwen">疏</span>常用自然之性，不厭天者也；任智自照於物，斯不忽人者也。<span class="yinwen">釋文</span><span class="normal">不厭</span>李於豔反，徐於瞻反。</span>民幾乎以其真！」<span class="jiazhu"><span class="yinwen">注</span>民之所患，僞之所生，常在於知用，不在於性動也。<span class="yinwen">疏</span>幾，盡也。因天任人，性動智用，既而人天無别，知用不殊，是以率土盡真，蒼生無僞者也。<span class="yinwen">釋文</span><span class="normal">幾乎</span>音機，或音祈。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>仲尼適楚，出於林中，見痀僂者承蜩，猶掇之也。<span class="jiazhu"><span class="yinwen">疏</span>痀僂，老人曲腰之貌。承蜩，取蟬也。掇，拾也。孔子聘楚，行出林籟之中，遇老公以竿承蟬，如俛拾地芥，一無遺也。<span class="yinwen">釋文</span><span class="normal">痀</span>郭於禹反，李徐居具反，又其禹反。<span class="normal">僂</span>郭音縷，李徐良付反。<span class="normal">承</span>一本作美。◎慶藩案：承讀爲拯，（說文作抍。）拯，謂引取之也。艮六二不拯其隨，虞翻曰：拯，取也。釋文拯作承，（通志堂〔本〕改承爲拯。）云音拯救之拯。（復）〔渙〕<span class="jiaozhusup">〔校：渙字依易釋文改。〕</span>初六用拯馬壯吉，釋文：子夏（拯）作抍；抍，取也。列子黃帝篇使弟子並流而承之，釋文承音拯，引方言出溺爲承。（今方言作拯。）宣十二年左傳曰，目於眢井而拯之，釋文拯作承，云音拯。皆引取之義也。<span class="normal">蜩</span>音條，蟬也。<span class="normal">猶掇</span>丁活反，拾也。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>仲尼曰：「子巧乎！有道邪？」</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>曰：「我有道也。<span class="jiazhu"><span class="yinwen">疏</span>怪其巧妙一至於斯，故問其方。答云有道也。</span>五六月累丸二而不墜，則失者錙銖；<span class="jiazhu"><span class="yinwen">注</span>累二丸於竿頭，是用手之停審也。故<span class="jiaozhusup">〔校：世德堂本無故字。〕</span>其承蜩，所失者不過錙銖之閒也。<span class="yinwen">疏</span>錙銖，稱兩之微數也。初學承蜩，時經半歲，運手停審，故所失不多。<span class="yinwen">釋文</span><span class="normal">五六月</span>司馬云：黏蟬時也。<span class="normal">累丸</span>劣彼反。下同。司馬云：謂累之於竿頭也。◎慶藩案：列子釋文引司馬云：纍垸，謂累丸於竿頭也。與釋文小異。<span class="normal">者錙</span>側其反。<span class="normal">銖</span>音殊。</span>累三而不墜，則失者十一；<span class="jiazhu"><span class="yinwen">注</span>所失愈（多）〔少〕。<span class="jiaozhusup">〔校：少字依世德堂本改。〕</span><span class="yinwen">疏</span>時節（猶）〔尤〕久，累丸（徵）〔增〕多，所承之蜩十失其一也。</span>累五而不墜，猶掇之也。<span class="jiazhu"><span class="yinwen">注</span>停審之至，故乃無所復失。<span class="yinwen">疏</span>累五丸於竿頭，一無墜落，停審之意，遂到於斯，是以承蜩蟬猶如俛拾。</span>吾處身也，若厥<span class="jiaozhusup">〔校：趙諫議本作橛。〕</span>株拘；吾執臂也，若槁木之枝；<span class="jiazhu"><span class="yinwen">注</span>不動之至。<span class="yinwen">疏</span>拘，謂斫殘枯樹枝也。執，用也。我安處身心，猶如枯樹，用臂執竿，若槁木之枝，凝寂停審，不動之至。斯言有道，此之謂也。<span class="yinwen">釋文</span><span class="normal">若厥</span>本或作橛，同。其月反。<span class="normal">株</span>音誅。<span class="normal">拘</span>其俱反，郭音俱。李云：厥，豎也，豎若株拘也。◎盧文弨曰：也字未刻，依宋本補。◎家世父曰：列子黃帝篇作若橛株駒，注云：株駒，斷木也。山海經海內經，（達）〔建〕<span class="jiaozhusup">〔校：建字依山海經原文改。〕</span>木有九欘，下有九枸。郭璞注：欘，枝回曲也，枸，根盤錯也。說文：株，木根也。徐鉉曰：在土曰根，在土上曰株。株枸者，近根盤錯處；厥者，斷木爲杙也。身若斷株，臂若槁木之枝，皆堅實不動之意。<span class="normal">若槁</span>苦老反。</span>雖天地之大，萬物之多，而唯蜩翼之知。<span class="jiazhu"><span class="yinwen">疏</span>二儀極大，萬物甚多，而運智用心，唯在蜩翼，蜩翼之外，無他緣慮也。</span>吾不反不側，不以萬物易蜩之翼，何爲而不得！」<span class="jiazhu"><span class="yinwen">注</span>遺彼故得此。<span class="yinwen">疏</span>反側，猶變動也。外息攀緣，內心凝靜，萬物雖眾，不奪蜩翼之知，是以事同拾芥，何爲不得也！</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>孔子顧謂弟子曰：「用志不分，乃凝於神，其痀僂丈人之謂乎！」<span class="jiazhu"><span class="yinwen">疏</span>夫運心用志，凝靜不離，故累丸承<span class="jiaozhusup">〔校：「承」原作「乘」，據輯要本改。〕</span>蜩，妙凝神鬼。而尼父勉勖門人，故云痀僂丈人之謂也。<span class="yinwen">釋文</span><span class="normal">不分</span>如字。◎俞樾曰：凝當作疑。下文梓慶削木爲鐻，鐻成，見者驚猶鬼神，即此所謂乃疑於神也。列子黃帝篇正作疑，張湛注曰：意專則與神相似者也。可據以訂正。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>顔淵問仲尼曰：「吾嘗濟乎觴深之淵，津人操舟若神。<span class="jiazhu"><span class="yinwen">疏</span>觴深，淵名也。其狀似桮，因以爲名，在宋國也。津人，謂津濟之人也。操，捉也。顔回嘗經行李，濟渡斯淵，而津人操舟，甚有方便，其便辟機巧，妙若神鬼，顔回怪之，故問夫子。<span class="yinwen">釋文</span><span class="normal">操舟</span>七曹反。下章同。</span>吾問焉，曰：『操舟可學邪？』曰：『可。善游者數能。<span class="jiazhu"><span class="yinwen">注</span>言物雖有性，亦須數習而後能耳。<span class="yinwen">疏</span>顔回問：「可學否？」答曰：「好游涉者，數習則能。」夫物雖稟之自然，亦有習以成性者。<span class="yinwen">釋文</span><span class="normal">數能</span>音朔。注、下同。</span>若乃夫没人，則未嘗見舟而便操之也。」<span class="jiazhu"><span class="yinwen">注</span>没人，謂能鶩没於水底。<span class="yinwen">疏</span>注云，謂鶩没水底。鶩，鴨子也。謂津人便水，没入水下，猶如鴨鳥没水，因而捉舟。<span class="yinwen">釋文</span><span class="normal">鶩</span>音木，鴨也。</span>』吾問焉而不吾告，敢問何謂也？</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>仲尼曰：「善游者數能，忘水也。<span class="jiazhu"><span class="yinwen">注</span>習以成性，遂若自然。<span class="yinwen">疏</span>好游於水，數習故能，心無忌憚，忘水者也。</span>若乃夫没人之未嘗見舟而便操之也，彼視淵若陵，視舟之覆猶其車卻也。<span class="jiazhu"><span class="yinwen">注</span>視淵若陵，故視舟之覆於淵，猶車之卻退於阪也。<span class="yinwen">疏</span>好水數游，習以成性，遂使顧視淵潭，猶如陵陸，假令舟之顛覆，亦如車之卻退於阪。<span class="yinwen">釋文</span><span class="normal">之覆</span>芳服反。注、下同。<span class="normal">猶其車卻也</span>元嘉本無車字。</span>覆卻萬方陳乎前而不得入其舍，<span class="jiazhu"><span class="yinwen">注</span>覆卻雖多而猶不以經懷，以其性便故也。<span class="yinwen">疏</span>舍，猶心中也。隨舟進退，方便萬端，陳在目前，不關懷抱。既（不）〔能〕忘水，豈復勞心！◎俞樾曰：萬下脱物字。此本以覆卻萬物爲句，方陳乎前而不得入其舍爲句。方者，並也。方之本義爲兩舟相並，故方有並義。<span class="titles">荀子</span><span class="titles">致仕篇</span>莫不明通方起以尚盡矣，楊倞曰：方起，並起。<span class="titles">漢書</span>楊雄傳雖方征僑與偓佺兮，師古注曰：方，謂並行也。皆其證也。方陳乎前，謂萬物並陳乎前也。今上句脱物字，而以方字屬上讀，則所謂陳前者，果何指歟？郭注曰：覆卻雖多，而猶不以（輕）〔經〕懷，是其所據本有物字。葢正文是萬物，故以多言，若如今本作萬方，當以廣大言，不當以多言也。列子黃帝篇正作覆卻萬物方陳乎前而不得入其舍，可據以訂正。</span>惡往而不暇！<span class="jiazhu"><span class="yinwen">注</span>所遇皆閒暇也。<span class="yinwen">疏</span>率性操舟，任真游水，心無矜係，何往不閒！豈唯操舟，學道亦爾，但能忘遣，即是達生。<span class="yinwen">釋文</span><span class="normal">惡往</span>音烏。<span class="normal">閒暇</span>音閑。</span>以瓦注<span class="jiaozhusup">〔校：闕誤云：吕覽注作殶，餘同。〕</span>者巧，以鉤注者憚，以黃金注者㱪。<span class="jiazhu"><span class="yinwen">注</span>所要愈重，則其心愈矜也。<span class="yinwen">疏</span>注，射也。用瓦器賤物而戲賭射者，既心無矜惜，故巧而中也。以鉤帶賭者，以其物稍貴，恐不中垛，故心生怖懼而不著也。用黃金賭者，既是極貴之物，矜而惜之，故心智昏亂而不中也。是以津人以忘遣故若神，射者以矜物故昏亂。是以矜之則拙，忘之則巧，勗諸學者，幸志之焉。<span class="yinwen">釋文</span><span class="normal">瓦注</span>之樹反。李云：擊也。<span class="normal">憚</span>徒丹反，又音丹，又丈旦反。忌惡也。一曰難也。<span class="normal">𣧟</span>武典反，又音昏，又音門。本亦作㱪。說文云：㱪，瞀也。元嘉本作昏。◎盧文弨曰：今本𣧟作㱪，舊瞀也作矜也，譌。今據本書改正。◎慶藩案：𣧟，速也。又吕覽去尤篇以黃金殶者殆。殆，疑也，（見襄四年公羊傳注。）亦迷惑之意。黃金殶者之殶不别見。吕覽高注亦云無考。列子黃帝篇以瓦摳者𣧟，淮南說林訓以金鉒者跂，並襲莊子而不作殶字。<span class="normal">所要</span>一遥反。</span>其巧一也，而有所矜，則重外也。凡外重者內拙。」<span class="jiazhu"><span class="yinwen">注</span>夫欲養生全內者，其唯無所矜重也。<span class="yinwen">疏</span>夫射者之心，巧拙無二，爲重於外物，故心有所矜，只爲貴重黃金，故內心昏拙，豈唯在射，萬事亦然。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>田開之見周威公。威公曰：「吾聞祝腎學生，<span class="jiazhu"><span class="yinwen">注</span>學生者務中適。<span class="yinwen">釋文</span><span class="normal">田開之</span>李云：開之，其名也。<span class="normal">周威公</span>崔本作周威公竈。◎俞樾曰：<span class="titles">史記</span>周本紀（孝）〔考〕<span class="jiaozhusup">〔校：考字依俞樓雜篹改。〕</span>王封其弟於河南，是爲桓公。桓公卒，子威公代立。此周威公殆即其人乎？索隱：按系本，西周桓公名揭，威公之子；東周惠公名班，而威公之名不傳。崔本可補史闕。<span class="normal">祝腎</span>上之六反，下市軫反。字又作緊，音同。本或作賢。<span class="normal">學生</span>司馬云：學養生之道也。<span class="normal">務中</span>丁仲反。下章注而中適同。</span>吾子與祝腎游，亦何聞焉？」<span class="jiazhu"><span class="yinwen">疏</span>姓田，名開之，學道之人。姓祝，名腎，懷道者也。周公之胤，莫顯其名，食采於周，諡曰威也。素聞祝腎學養生之道，開之既從游學，未知何所聞乎？有此咨疑，庶稟其術。<span class="yinwen">釋文</span><span class="normal">吾子與祝腎游</span>司馬本以吾子屬上句，更云子與祝腎游。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>田開之曰：「開之操拔篲以侍門庭，亦何聞於夫子！」<span class="jiazhu"><span class="yinwen">疏</span>開之謂祝腎爲夫子。拔篲，掃帚也。言我操提掃帚，參侍門户，灑掃庭前而已，亦何敢輒問先生之道乎！古人事師，皆擁篲以充役也。<span class="yinwen">釋文</span><span class="normal">操</span>七曹反。<span class="normal">拔</span>蒲末反，徐甫末反。李云：把也。<span class="normal">篲</span>似歲反，徐以醉反，郭（矛）〔予〕<span class="jiaozhusup">〔校：予字依釋文及世德堂本改。〕</span>税反，李尋恚反，信醉反，或蘇忽反。帚也。◎盧文弨曰：信醉上脱又字。<span class="normal">亦何聞於夫子</span>絶句。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>威公曰：「田子无讓，寡人願聞之。」<span class="jiazhu"><span class="yinwen">疏</span>讓，猶謙也。養生之道，寡人願聞，幸請指陳，不勞謙遜。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>開之曰：「聞之夫子曰：『善養生者，若牧羊然，視其後者而鞭之。」<span class="jiazhu"><span class="yinwen">疏</span>我承祝腎之說，養生譬之牧羊，鞭其後者，令其折中。<span class="yinwen">釋文</span><span class="normal">而鞭</span>如字。崔本作𧽏，云：匿也；視其羸瘦在後者，匿著牢中養之也。◎家世父曰：崔說非也。鞭其後，則前者于于然行矣。注視其後而前者不勞也，謹持其終者也。郭象注鞭其後者去其不及也，亦誤。</span>』</p>
<p class="em2 strong" id="p17"><a class="gg-link" href="#p17" onclick="return changeColor(this);"></a>威公曰：「何謂也？」<span class="jiazhu"><span class="yinwen">疏</span>未悟田開之言，故更發疑問。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>田開之曰：「魯有單豹者，巖居而水飲，不與民共利，行年七十而猶有嬰兒之色；不幸遇餓虎，餓虎殺而食之。<span class="jiazhu"><span class="yinwen">疏</span>姓單名豹，魯之隱者也。巖居飲水，不爭名利，雖復年齒<span class="jiaozhusup">〔校：「齒」，道藏成疏本、輯要本作「事」。〕</span>長老而形色不衰，久處山林，忽遭餓虎所食。<span class="yinwen">釋文</span><span class="normal">單豹</span>音善。李云：單豹，隱人姓名也。<span class="normal">而水飲</span>元嘉本作飲水。</span>有張毅者，高<span class="jiaozhusup">〔校：闕誤引劉得一本高上有見字。〕</span>門縣薄，无不走也，行年四十而有內熱之病以死。<span class="jiazhu"><span class="yinwen">疏</span>姓張名毅，亦魯人也。高門，富貴之家也。縣薄，垂簾也。言張毅是流俗之人，追奔世利，高門甲第，朱户垂簾，莫不馳驟參謁，趨走慶弔，形勞神弱，困而不休，於是內熱發背而死。<span class="yinwen">釋文</span><span class="normal">縣</span>音玄。<span class="normal">薄</span>司馬云：簾也。<span class="normal">無不走也</span>司馬云：走，至也；言無不至門奉富貴也。李云：走，往也。◎俞樾曰：無不走也，語意未明。司馬云，走，至也，言無不至門奉富貴也，亦殊迂曲。走乃趣之壞字。<span class="titles">文選</span>幽通賦李注引此文曰：有張毅者，高門縣薄無不趣義也。字正作趣，但衍義字耳。吕覽必已篇曰，張毅好恭，門閭帷薄聚居眾無不趨，高注曰：過之必趨。淮南人閒篇曰，張毅好恭，過宮室廊廟必趨，見門閭聚眾必下，廝徒馬圉，皆與伉禮，然不終其壽，內熱而死。其義更明。莊子文不僃，故學者莫得其解。</span>豹養其內而虎食其外，毅養其外而病攻其內，此二子者，皆不鞭其後者也。」<span class="jiazhu"><span class="yinwen">注</span>夫守一方之事至於過理者，不及於會通之適也。鞭其後者，去其不及也。<span class="yinwen">疏</span>單豹寡欲清虛，養其內德而虎食其外。張毅交游世貴，養其形骸而病攻其內以死。此二子各滯一邊，未爲折中，故並不鞭其後也。<span class="yinwen">釋文</span><span class="normal">去其</span>起吕反。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>仲尼曰：「无入而藏，<span class="jiazhu"><span class="yinwen">注</span>藏既內矣，而又入之，此過於入也。<span class="yinwen">疏</span>注云，入既入矣，而又藏之。偏滯於處，此單豹也。</span>无出而陽，<span class="jiazhu"><span class="yinwen">注</span>陽既外矣，而又出之，是過於出也。<span class="yinwen">疏</span>陽，顯也。出既出矣，而又顯之。偏滯於出，此張毅也。</span>柴立其中央。<span class="jiazhu"><span class="yinwen">注</span>若槁木之無心，而中適是立也。<span class="yinwen">疏</span>柴，木也。不滯於出，不滯於處，出處雙遣，如槁木之無情，妙捨二邊，而獨立於一中之道。</span>三者若得，其名必極。<span class="jiazhu"><span class="yinwen">注</span>名極而實當也。<span class="yinwen">疏</span>夫因名詮理，從理生名。若得已前三句語意者，則理窮而名極者也。亦言：得此三者名爲證至極之人也。</span>夫畏塗者，十殺一人，則父子兄弟相戒也，必盛卒徒而後敢出焉，不亦知乎！<span class="jiazhu"><span class="yinwen">疏</span>塗，道路也。夫路有劫賊，險難可畏，十人同行，一人被殺，則親情相戒，不敢輕行，彊盛卒伍，多結徒伴，斟量平安，然後敢去。豈不知全身遠害乎！<span class="yinwen">釋文</span><span class="normal">畏塗</span>司馬云：阻險道可畏懼者也。<span class="normal">卒徒</span>子忽反。<span class="normal">亦知</span>音智。</span>人之所取<span class="jiaozhusup">〔校：闕誤引江南古藏本取作最。〕</span>畏者，衽席之上，飲食之閒；而不知爲之戒者，過也。」<span class="jiazhu"><span class="yinwen">注</span>十殺一耳，便大畏之；至於色欲之害，動皆之死地而莫不冒之，斯過之甚也。<span class="yinwen">疏</span>衽，衣服也。夫塗路患難，十殺其一，猶相戒慎，不敢輕行。況飲食之間，不能樽<span class="jiaozhusup">〔校：「樽」原作「將」，據輯要本改。〕</span>節，衽席之上，恣其淫蕩，動之死地，萬無一全。舉世皆然，深爲罪過。<span class="yinwen">釋文</span><span class="normal">衽</span>而甚反，徐而鴆反。李云：卧衣也。鄭注禮記云：卧席也。<span class="normal">動皆之死地</span>一本無地字。<span class="normal">不冒</span>音墨。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>祝宗人玄端以臨牢筴，說彘<span class="jiazhu"><span class="yinwen">疏</span>祝，祝史也，如今太宰六祝官也。玄<span class="jiaozhusup">〔校：「玄」原作「元」，此爲避康熙諱，今改正。下同。〕</span>端，衣冠。筴，圈也。彘，豬也。夫饗祭宗廟，必有祝史，具於玄端冠服，執版而祭鬼神。未祭之間，臨圈說彘。說彘之文，在於下也。<span class="yinwen">釋文</span><span class="normal">牢筴</span>初革反。李云：牢，豕室也。筴，木欄也。<span class="normal">說</span>如字，又始銳反。<span class="normal">彘</span>直例反。本亦作豕。</span>曰：「汝奚惡死？吾將三月㹖<span class="jiaozhusup">〔校：闕誤引張君房本㹖作豢。〕</span>汝，十日戒，三日齊，藉白茅，加汝肩尻乎彫俎之上，則汝爲之乎？<span class="jiazhu"><span class="yinwen">疏</span>㹖，養也。俎，盛肉器也，謂彫飾之俎也。說彘曰：「汝何須好生而惡死乎？我將養汝以好食，齊戒以潔清，藉神坐以白茅，置汝身於俎上，如此相待，豈不欲爲之乎？」<span class="yinwen">釋文</span><span class="normal">奚惡</span>烏路反。<span class="normal">㹖</span>音患。司馬云：養也。本亦作犧。<span class="normal">日齊</span>側皆反。後章同。<span class="normal">藉</span>在夜反，又在亦反。<span class="normal">尻</span>苦羔反。<span class="normal">彫俎</span>莊吕反。畫飾之俎也。</span>」爲彘謀，曰不如食以糠糟而錯之牢筴之中，自爲謀，則苟生有軒冕之尊，死得於腞楯之上、聚僂之中則爲之。爲彘謀則去之，自爲謀則取之，所<span class="jiaozhusup">〔校：闕誤引張潛夫本所上有其字。〕</span>異彘者何也？<span class="jiazhu"><span class="yinwen">注</span>欲贍則身亡，理常俱耳，不閒<span class="jiaozhusup">〔校：趙諫議本閒作問。〕</span>人獸也。<span class="yinwen">疏</span>措，置也。腞，畫飾也；楯，筴車也；謂畫輀車也。聚僂，棺槨也。爲彘謀者，不如置之圈內，食之糟穅，不用白茅，無勞彫俎；自爲謀，則苟且生時有乘軒戴冕之尊，死則置於棺中，載於楯車之上，則欲得爲之。爲彘謀則去白茅彫俎，自爲謀則取於軒冕楯車，而異彘者何也？此葢顛倒愚癡，非達生之性也。<span class="yinwen">釋文</span><span class="normal">爲彘</span>于僞反。下自爲、爲彘同。<span class="normal">食以</span>音嗣。<span class="normal">穅</span>音康。<span class="normal">糟</span>音遭。<span class="normal">錯之</span>七故反，置也。又如字。本又作措。<span class="normal">腞</span>音直轉反，又敕轉反。<span class="normal">楯</span>食準反，徐敕荀反，李敕準反。司馬云：腞，猶篆也。楯，猶案也。<span class="normal">聚僂</span>力主反。司馬云：聚僂，器名也，今冢壙中注爲之。一云：聚僂，棺槨也。一云：聚當作菆，才官反；僂當作蔞，力久反；謂殯於菆塗蔞翣之中。◎王念孫曰：釋文引司馬云，腞猶篆也，楯猶案也，（娶）〔聚〕僂，器名也，今冢壙中注爲之。一云，（娶）〔聚〕僂，棺槨也。一云：（娶）〔聚〕當作菆，僂當作蔞，謂殯於菆塗蔞翣之中。案腞讀爲輇，謂載柩車也。雜記載以輲車，鄭注曰：輲讀爲輇。（釋文：輇，市專反，又市轉反。）士喪禮記〔下篇〕<span class="jiaozhusup">〔校：下篇二字依下文補，士喪禮下篇即既夕禮。〕</span>注曰：載柩車。周禮謂之蜃車，雜記謂之團，或作輇，或作槫，聲讀皆相附耳。其車之轝狀如床，中央有轅，前後出，設前後輅。轝上有四周，下則前後有軸，以輇爲輪。許叔重說，有輻曰輪，無輻曰輇。輇，輲，槫，團，並字異而義同，此作腞，義亦同也。楯讀爲輴，亦謂載柩車也。檀弓曰：天子之殯也，菆塗龍輴以槨。又曰：天子龍輴而槨幬，諸侯輴而設幬。喪大記曰：君殯用輴，鄭注曰：天子之殯，居棺以龍輴，諸侯輴不畫龍，大夫廢輴。士喪禮下篇注曰：輁，狀如長床，穿桯，前後著金而關軸焉，大夫諸侯以上有四周，謂之輴。（此謂朝廟時所用。）輴與楯，古字通。雜記注曰，載柩以楯，是其證也。聚僂，謂柩車飾也。眾飾所聚，故曰（娶）〔聚〕僂；亦以其形中高而四下，故言僂也。雜記注曰：將葬，載柩之車飾曰柳。周官縫人，衣翣柳之材，注曰：柳之言聚，（謂）〔諸〕<span class="jiaozhusup">〔校：諸字依讀書雜志改。〕</span>飾之所聚。劉熙釋名曰：輿棺之車，其葢曰柳。柳，聚也，眾飾所聚，亦其形僂也。檀弓曰：設蔞翣。<span class="titles">荀子</span><span class="titles">禮論篇</span>曰：無帾絲歶縷，翣其䫉以象菲帷幬尉也。柳，蔞，縷，僂，並字異而義同。吕氏春秋節喪篇僂翣以督之。其字亦作僂。釋文所引或說，以僂爲蔞翣字，是也。餘說皆失之。◎家世父曰：釋文引司馬云，腞，猶篆也，楯，猶案也，聚僂，器名也，今冢壙中注爲之。疑楯與輴同，腞楯，即畫輴也，喪大記所謂葬用輴者是也。聚僂，曲簿也，荀子謂之簿器，喪大記所謂熬，（居）〔君〕<span class="jiaozhusup">〔校：君字依喪大記改。〕</span>八筐，大夫六筐，士四筐是也。輴者，所以載柩，故曰腞楯之上；筐筲納之槨內棺外，故曰聚僂之中；皆大夫以上飾葬之具也。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>桓公田於澤，管仲御，見鬼焉。公撫管仲之手曰：「仲父何見？」對曰：「臣无所見。」<span class="jiazhu"><span class="yinwen">疏</span>公，即桓公小白也。畋獵於野澤之下，而使管夷吾御車。公因見鬼，心有所怖懼，執管之手問之。答曰：「臣無所見。」此章明凡百病患，多因妄係而成。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>公反，誒詒爲病，數日不出。<span class="jiazhu"><span class="yinwen">疏</span>誒詒，是懈怠之容，亦是（數）〔煩〕悶之貌。既見鬼，憂惶而歸，遂成病患，所以不出。<span class="yinwen">釋文</span><span class="normal">去反</span>一本作公反。◎盧文弨曰：今本作公反。<span class="normal">誒</span>於代反，郭音熙。說文云：可惡之辭也。李呼該反，一音哀。<span class="normal">詒</span>吐代反，郭音怡，李音臺。司馬云：懈倦貌。李云：誒詒，失魂魄也。<span class="normal">數日</span>所主反。司馬本作數月。</span>齊士有皇子告敖者曰：「公則自傷，鬼惡能傷公！<span class="jiazhu"><span class="yinwen">疏</span>姓皇子，字告敖，齊之賢人也。既聞公有病，來問之，云：「公妄係在心，自遭傷病。鬼有何力，而能傷公！」欲以正理遣其邪病也。<span class="yinwen">釋文</span><span class="normal">皇子告敖</span>如字。司馬云：皇，姓；告敖，字；齊之賢士也。◎俞樾曰：廣韻六止子字注：複姓十一〔氏〕，<span class="jiaozhusup">〔校：氏字依諸子平議補。〕</span>莊子有皇子告敖。則以皇子爲複姓。列子湯問篇末載錕鋙劍火浣布事，云皇子以爲無此物，殆即其人也。<span class="normal">鬼惡</span>音烏。</span>夫忿滀之氣，散而不反，則爲不足；<span class="jiazhu"><span class="yinwen">疏</span>夫人忿怒則滀聚邪氣，於是精魂離散，不歸於身，則心虛弊犯神，道不足也。<span class="yinwen">釋文</span><span class="normal">忿</span>拂粉反，李房粉反。<span class="normal">滀</span>敕六反。<span class="normal">之氣散而不反則爲不足</span>李云：忿，滿也。滀，結聚也。精神有逆，則陰陽結於內，魂魄散於外，故曰不足。</span>上而不下，則使人善怒；下而不上，則使人善忘；不上不下，中身當心，則爲病。」<span class="jiazhu"><span class="yinwen">疏</span>夫邪氣上而不下，則上攻於頭，令人心中怖懼，鬱而好怒；下而不上，陽伏陰散，精神恍惚，故好忘也。夫心者，五藏之主神靈之宅，故氣當身心則爲病。<span class="yinwen">釋文</span><span class="normal">上</span>時掌反。下同。<span class="normal">而不下則使人善怒下而不上則使人善忘</span>亡尚反。李云：陽散陰凝，故怒；陰發陽伏，故忘也。<span class="normal">不上不下中</span>丁仲反。<span class="normal">身當心則爲病</span>李云：上下不和，則陰陽爭而攻心。心，精神主，故病也。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>桓公曰：「然則有鬼乎？」</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>曰「有。<span class="jiazhu"><span class="yinwen">疏</span>公問所由，答言有鬼。</span>沈有履，竈有髻。<span class="jiazhu"><span class="yinwen">疏</span>沈者，水下〔汙〕<span class="jiaozhusup">〔校：汙字依釋文補。〕</span>泥之中，有鬼曰履。竈神，其狀如美女，著赤衣，名髻也。<span class="yinwen">釋文</span><span class="normal">沈有履</span>司馬本作沈有漏，云：沈水汙泥也。漏，神名。◎俞樾曰：司馬云：沈，水汙泥也。則當與水有岡象等句相次，不當與竈有髻相次也。沈當爲煁。煁從甚聲，沈從冘聲，兩音相近。詩蕩篇其命匪諶，說文心部引作天命匪忱；常棣篇和樂且湛，禮記中庸篇引作和樂且耽；並其證也。煁之通作沈，猶諶之通作忱，湛之通作耽矣。白華篇卬烘於煁，毛傳曰：煁，竈也。是煁竈同類，故以煁有履竈有髻並言之耳。鄭裨諶字竈，諶即煁之叚字；<span class="titles">漢書</span>古今人表作裨湛，湛亦煁之叚字。李善注<span class="titles">文選</span>鄒陽上吴王書曰：湛，今沈字；又注答賓戲曰：湛，古沈字。然則以沈爲煁，即以湛爲煁也。<span class="normal">竈有髻</span>音結，徐胡節反，郭音詰，李音吉。司馬云：髻，竈神，著赤衣，狀如美女。◎慶藩案：<span class="titles">史記</span>孝武本紀索隱引司馬，髻作浩，云：浩，竈神也，如美女，衣赤。</span>户內之煩壤，雷霆處之；<span class="jiazhu"><span class="yinwen">疏</span>門户內糞壤之中，其間有鬼，名曰雷霆。<span class="yinwen">釋文</span><span class="normal">霆</span>音庭，又音挺，又徒佞反。</span>東北方之下者，倍阿鮭蠪躍之；<span class="jiazhu"><span class="yinwen">疏</span>人宅中東北牆下有鬼，名倍阿鮭蠪，躍狀如小兒，長一尺四寸，黑衣赤幘，帶劍持戟。<span class="yinwen">釋文</span><span class="normal">倍</span>音裴，徐扶來反。<span class="normal">阿鮭</span>本亦作蛙，户媧反，徐胡佳反。<span class="normal">蠪</span>音龍，又音聾。<span class="normal">躍之</span>司馬云：倍阿，神名也。鮭蠪，狀如小兒，長一尺四寸，黑衣赤幘大冠，帶劍持戟。</span>西北方之下者，則泆陽處之。<span class="jiazhu"><span class="yinwen">疏</span>豹頭馬尾，名曰泆陽。<span class="yinwen">釋文</span><span class="normal">泆陽</span>音逸。司馬云：泆陽，豹頭馬尾，一作狗頭。一云：神名也。</span>水有（岡）〔罔〕<span class="jiaozhusup">〔校：罔字依世德堂本改。〕</span>象，<span class="jiazhu"><span class="yinwen">疏</span>注云，<span class="jiaozhusup">〔校：今本無此注，注疑司馬之誤。〕</span>狀如小兒，黑色，赤衣，大耳，長臂，名曰（岡）〔罔〕象。<span class="yinwen">釋文</span><span class="normal">罔象</span>如字。司馬本作無傷，云：狀如小兒，赤黑色，赤爪，大耳，長臂。一云：水神名。</span>丘有峷，<span class="jiazhu"><span class="yinwen">疏</span>其狀如狗，有角，身有文彩。<span class="yinwen">釋文</span><span class="normal">峷</span>本又作莘。所巾反，又音臻。司馬云：狀如狗，有角，文身五采。</span>山有夔，<span class="jiazhu"><span class="yinwen">疏</span>大如牛，狀如鼓，一足行也。<span class="yinwen">釋文</span><span class="normal">夔</span>求龜反。司馬云：狀如鼓而一足。</span>野有彷徨，澤有委蛇。」<span class="jiazhu"><span class="yinwen">疏</span>其狀如蛇，兩頭，五采。<span class="yinwen">釋文</span><span class="normal">方</span>音傍。本亦作彷，同。<span class="normal">皇</span>本亦作徨，同。司馬云：方皇，狀如蛇，兩頭，五采文。◎盧文弨曰：今本作彷徨。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>公曰：「請問，委蛇之狀何如？」<span class="jiazhu"><span class="yinwen">疏</span>桓公見鬼，本在澤中，既聞委蛇，故問其狀。<span class="yinwen">釋文</span><span class="normal">委</span>於危反，又如字。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>皇子曰：「委蛇，其大如轂，其長如轅，紫衣而朱冠。其爲物也，惡聞雷車之聲，則捧其首而立。見之者殆乎霸。」</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>桓公辴然而笑曰：「此寡人之所見者也。<span class="jiazhu"><span class="yinwen">疏</span>辴，喜笑貌也。殆，近也。若見委蛇，近爲霸主。桓公聞說，大笑歡（之）〔云〕：「我所見正是此也。」<span class="yinwen">釋文</span><span class="normal">朱冠</span>司馬本作俞冠，云：俞國之冠也，其制似螺。<span class="normal">惡聞雷</span>烏路反。<span class="normal">捧</span>芳勇反。<span class="normal">其首</span>司馬本同。一本作手。<span class="normal">辴</span>敕引反，徐敕一反，又敕私反。司馬云：笑貌。李云：大笑貌。</span>」於是正衣冠與之坐，不終日而不知病之去也。<span class="jiazhu"><span class="yinwen">注</span>此章言憂來而累生者，不明也；患去而性得者，達理也。<span class="yinwen">疏</span>聞說委蛇，情中暢適，於是整衣冠，共語論，不終日而情抱豁然，不知疾病從何而去也。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>紀渻子爲王養鬭雞。<span class="jiazhu"><span class="yinwen">疏</span>姓紀，名渻子，亦作消字，隨字讀之。爲齊王養雞，擬鬭也。此章明不必稟生知自然之理，亦有積習以成性者。<span class="yinwen">釋文</span><span class="normal">紀渻</span>所景反，徐所幸反。人姓名也。一本作消。<span class="normal">爲</span>于僞反。<span class="normal">王</span>司馬云：齊王也。◎俞樾曰：列子黃帝篇亦載此事，云紀渻子爲周宣王養鬭雞，則非齊王也。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>十日而問：「雞已乎？」曰：「未也，方虛憍而恃氣。」<span class="jiazhu"><span class="yinwen">疏</span>養經十日，「堪鬭乎？」答曰：「始性驕矜，自恃意氣，故未堪也。」<span class="yinwen">釋文</span><span class="normal">虛憍</span>居喬反，又巨消反。李云：高也。司馬云：高仰頭也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>十日又問，曰：「未也。猶應嚮景。」<span class="jiazhu"><span class="yinwen">疏</span>見聞他雞，猶相應和若形聲影響也。<span class="yinwen">釋文</span><span class="normal">猶應</span>應對之應。下同。<span class="normal">嚮</span>許丈反。本亦作響。<span class="normal">景</span>於領反，又如字。李云：應響鳴，顧景行。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>十日又問，曰：「未也。猶疾視而盛氣。」<span class="jiazhu"><span class="yinwen">疏</span>顧視速疾，意氣强盛，心神尚動，故未堪也。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>十日又問，曰：「幾矣。雞雖有鳴者，已无變矣，<span class="jiazhu"><span class="yinwen">疏</span>幾，盡也。都不驕矜，心神安定，雞雖有鳴，已無變慴。養雞之妙，理盡於斯。</span>望之似木雞矣，其德全矣，異雞无敢應者，<span class="jiaozhusup">〔校：闕誤引文如海、劉得一本者上有見字。〕</span>反走矣。」<span class="jiazhu"><span class="yinwen">注</span>此章言養之以至於全者，猶無敵於外，況自全乎！<span class="yinwen">疏</span>神識安閒，形容審定，遥望之者，其猶木雞，不動不驚，其德全具，他人之雞，見之反走，天下無敵，誰敢應乎！</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>孔子觀於吕梁，縣水三十仞，流沫四十里，黿鼉魚鱉之所不能游也。<span class="jiazhu"><span class="yinwen">疏</span>吕梁，水名。解者不同，或言是西河離石有黃河縣絶之處，名吕梁也；或言蒲州二百里有龍門，河水所經，瀑布而下，亦名吕梁；或言宋國彭城縣之吕梁。八尺曰仞，計高二十四丈而縣下也。今者此水，縣注名<span class="jiaozhusup">〔校：「名」，輯要本作「未」。〕</span>高，葢是寓言，談過其實耳。黿者，似鱉而形大；鼉者，類魚而有腳。此水瀑布既高，流波峻駃，<span class="jiaozhusup">〔校：「駃」原作「駛」，據輯要本改。〕</span>遂使激湍騰沫四十里，至於水族，尚不能游，況在陸生，如何可涉！<span class="yinwen">釋文</span><span class="normal">吕梁</span>司馬云：河水有石絶處也。今西河離石西有此縣絶，世謂之黃梁。淮南子曰：古者龍門未鑿，河出孟門之上也。◎慶藩案：太平御覽一百八十三引郡國志轉引司馬云：吕梁即龍門也。不若釋文之詳。<span class="normal">縣水</span>音玄。<span class="normal">三十仞</span>音刃，七尺曰仞。<span class="normal">流沫</span>音末。<span class="normal">黿</span>音元。<span class="normal">鼉</span>徒多反，或音檀。<span class="normal">鱉</span>字又作鱉，必滅反。</span>見一丈夫游之，以爲有苦而欲死也，使弟子並流而拯之。<span class="jiazhu"><span class="yinwen">疏</span>激湍沸涌，非人所能游，忽見丈夫，謂之遭溺而困苦，故命弟子隨流而拯接之。<span class="yinwen">釋文</span><span class="normal">有苦</span>如字。司馬云：病也。<span class="normal">拯之</span>拯救之拯。</span>數百步而出，被髮行歌而游於塘下。<span class="jiazhu"><span class="yinwen">疏</span>塘，岸也。既安於水，故散髮而行歌，自得逍遥，遨遊岸下。<span class="yinwen">釋文</span><span class="normal">數百</span>所主反。<span class="normal">被髮</span>皮寄反。<span class="normal">行歌</span>司馬本作行道。道，常行之道也。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>孔子從而問焉，曰：「吾以子爲鬼，察子則人也。請問，蹈水有道乎？」<span class="jiazhu"><span class="yinwen">疏</span>丈夫既不憚流波，行歌自若，尼父怪其如此，從而問之：「我謂汝爲鬼神，審定<span class="jiaozhusup">〔校：從輯要本補「定」字。〕</span>觀察乃人也。汝能履深水，頗有道術不乎？」</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>曰：「亡，吾无道。<span class="jiazhu"><span class="yinwen">疏</span>答云：「我更無道術，直是久游則巧，習以性成耳。」</span>吾始乎故，長乎性，成乎命。<span class="jiazhu"><span class="yinwen">疏</span>「我初始生於陵陸，遂與陵爲故舊也。長大游於水中，習而成性也。既習水成性，心無懼憚，恣情放任，遂同自然天命也。」<span class="yinwen">釋文</span><span class="normal">長乎</span>丁丈反。下同。</span>與齊俱入，與汩偕出，<span class="jiazhu"><span class="yinwen">注</span>磨翁而旋入者，齊也；回伏而涌出者，汩也。<span class="yinwen">疏</span>湍沸旋入，如磑心之轉者，齊也；回復騰漫而反出者，汩也。既與水相宜，事符天命，故出入齊汩，曾不介懷。郭注云磨翁而入者，關東人喚磑爲磨，磨翁而入，是磑釭轉也。<span class="yinwen">釋文</span><span class="normal">與齊</span>司馬云：齊，（向）〔回〕<span class="jiaozhusup">〔校：回字依釋文原本改。〕</span>水如磨齊也。郭云：磨翁而旋入者，齊也。◎慶藩案：齊，物之中央也。吕刑天齊於民，馬注：齊，中也。管子正世篇治莫貴於得齊，謂得中也。（王念孫曰：人臍居腹之中，故謂之臍。臍者齊也。）<span class="titles">漢書</span>郊祀志齊所以爲齊，以天齊也，蘇林注：當天中央齊也。與司馬訓爲回水如磨之義正同。<span class="normal">與汩</span>胡忽反。司馬云：涌波也。郭云：回伏而涌出者，汩也。</span>從水之道而不爲私焉。<span class="jiazhu"><span class="yinwen">注</span>任水而不任己。<span class="yinwen">疏</span>隨順於水，委質從流，不使私情輒懷違拒。從水尚爾，何況唯道是從乎！</span>此吾所以蹈之也。」<span class="jiazhu"><span class="yinwen">疏</span>更無道術，理盡於斯。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>孔子曰：「何謂始乎故，長乎性，成乎命？」<span class="jiazhu"><span class="yinwen">疏</span>未聞<span class="jiaozhusup">〔校：「聞」原作「開」，據輯要本改。〕</span>斯旨，請重釋之。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>曰：「吾生於陵而安於陵，故也；長於水而安於水，性也；不知吾所以然而然，命也。」<span class="jiazhu"><span class="yinwen">注</span>此章言人有偏能，得其所能而任之，則天下無難矣。用夫無難以涉乎生生之道，何往而不通也！<span class="yinwen">疏</span>此之三義，並釋於前，無勞重解也。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>梓慶削木爲鐻，鐻成，見者驚猶鬼神。<span class="jiazhu"><span class="yinwen">注</span>不似人所作也。<span class="yinwen">疏</span>姓梓，名慶，魯大匠也。亦云：梓者，官號；鐻者，樂器似夾鍾。亦言：鐻似虎形，刻木爲之。彫削巧妙，不類人工，見者驚疑，謂鬼神所作也。<span class="yinwen">釋文</span><span class="normal">梓</span>音子。<span class="normal">慶</span>李云：魯大匠也。梓，官名；慶，其名也。◎俞樾曰：春秋襄四年左傳匠慶謂季文子，杜注：匠慶，魯大匠。即此梓慶。<span class="normal">鐻</span>音據。司馬云：樂器也，似夾鍾。</span>魯侯見而問焉，曰：「子何術以爲焉？」<span class="jiazhu"><span class="yinwen">疏</span>魯侯見其神妙，怪而問之：「汝何道術爲此鐻焉？」</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>對曰：「臣工人，何術之有！雖然，有一焉。臣將爲鐻，未嘗敢以耗氣也，必齊以靜心。<span class="jiazhu"><span class="yinwen">疏</span>梓答云：「臣是工巧材人，有何藝術！雖復如是，亦有一法焉。臣欲爲鐻之時，未嘗輒有攀緣，損耗神氣，必齊戒清潔以靜心靈也。」<span class="yinwen">釋文</span><span class="normal">秏</span>呼報反。司馬云：損也。◎盧文弨曰：今本作耗，非。<span class="normal">氣</span>李云：氣耗則心動，心動則神不專也。</span>齊三日，而不敢懷慶賞爵禄；<span class="jiazhu"><span class="yinwen">疏</span>心跡既齊，凡經三日，至於慶弔賞罰，官爵利禄，如斯之事，並不入於情田。</span>齊五日，不敢懷非譽巧拙；<span class="jiazhu"><span class="yinwen">疏</span>齊日既多，心靈漸靜，故能非譽雙遣，巧拙兩忘。<span class="yinwen">釋文</span><span class="normal">非譽</span>音餘。</span>齊七日，輒然忘吾有四枝形體也。當是時也，无公朝，<span class="jiazhu"><span class="yinwen">注</span>視公朝若無，則跂慕之心絶矣。<span class="yinwen">疏</span>輒然，不敢動貌也。齊潔既久，情義清虛，於是百體四肢，一時忘遣，輒然不動，均於枯木。既無意於公私，豈有懷於朝廷哉！<span class="yinwen">釋文</span><span class="normal">輒然</span>丁協反。輒然，不動貌。<span class="normal">無公朝</span>直遥反。注同。</span>其巧專而外骨<span class="jiaozhusup">〔校：趙諫議本骨作滑。〕</span>消；<span class="jiazhu"><span class="yinwen">注</span>性外之事去也。<span class="yinwen">疏</span>滑，亂也。專精內巧之心，消除外亂之事。<span class="yinwen">釋文</span><span class="normal">骨消</span>如字。本亦作滑消。</span>然後入山林，觀天性；形軀至矣，然後成見鐻，然後加手焉；不然則已。<span class="jiazhu"><span class="yinwen">注</span>必取材中者也。<span class="yinwen">疏</span>外事既除，內心虛靜，於是入山林觀看天性好木，形容軀貌至精妙，而成事堪爲鐻者，然後就手加工焉。若其不然，則止而不爲。<span class="yinwen">釋文</span><span class="normal">成見</span>賢遍反。<span class="normal">材中</span>丁仲反。</span>則以天合天，<span class="jiazhu"><span class="yinwen">注</span>不離其自然也。<span class="yinwen">疏</span>機變雖加人工，木性常因自然，故以合天也。</span>器之所以疑神者，其<span class="jiaozhusup">〔校：闕誤引江南古藏本其下有由字。〕</span>是與！」<span class="jiazhu"><span class="yinwen">注</span>盡因物之妙，故乃<span class="jiaozhusup">〔校：趙本無乃字。〕</span>疑是鬼神所作也。<span class="jiaozhusup">〔校：世德堂本也作耳，趙本無。〕</span><span class="yinwen">疏</span>所以鐻之微妙疑似鬼神者，只是因於天性，順其自然，故得如此。此章明順理則巧若神鬼，性乖則心勞而自拙也。<span class="yinwen">釋文</span><span class="normal">是與</span>音餘。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>東野稷以御見莊公，進退中繩，左右旋中規。莊公以爲文<span class="jiaozhusup">〔校：文字御覽七四六引作造父。〕</span>弗過也，<span class="jiazhu"><span class="yinwen">疏</span>姓東野，名稷，古之善御人也，以御事魯莊公。左右旋轉，合規之圓，進退抑揚，中繩之直，莊公以爲組繡織文，不能過此之妙也。<span class="yinwen">釋文</span><span class="normal">東野稷</span>李云：東野，姓；稷，名也。司馬云：孫卿作東野畢。<span class="normal">以御見</span>賢遍反。下同。<span class="normal">莊公</span>李云：魯莊公也。或云：內篇曰，顔闔將傅衞靈公太子，問於蘧伯玉，則不與魯莊同時，當是衞莊公。◎俞樾曰：<span class="titles">荀子</span><span class="titles">哀公篇</span>載此事，莊公作定公，顔闔作顔淵，則爲魯定公矣。<span class="normal">中繩</span>丁仲反。下同。<span class="normal">文弗過也</span>司馬云：謂過織組之文也。</span>使之鉤百而反。<span class="jiazhu"><span class="yinwen">疏</span>任馬旋回，如鉤之曲，百度反之，皆復其跡。<span class="yinwen">釋文</span><span class="normal">使之鉤百而反</span>司馬云：稷自矜其能，圓而驅之，如鉤復跡，百反而不知止。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>顔闔遇之，入見曰：「稷之馬將敗。」公密而不應。<span class="jiazhu"><span class="yinwen">疏</span>姓顔，名闔，魯之賢人也，入見。莊公初不信，故密不應焉。<span class="yinwen">釋文</span><span class="normal">顔闔</span>户臘反。元嘉本作廅。崔同。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>少焉，果敗而反。公曰：「子何以知之？」<span class="jiazhu"><span class="yinwen">疏</span>少時之頃，馬困而敗。公問顔生，何以知此？</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>曰：「其馬力竭矣，而猶求焉，故曰敗。」<span class="jiazhu"><span class="yinwen">注</span>斯明至當之不可過也。<span class="yinwen">疏</span>答：「馬力竭盡，而求其過分之能，故知必敗也。」非唯車馬，萬物皆然。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a>工倕旋而葢規矩，指與物化而不以心稽，<span class="jiazhu"><span class="yinwen">疏</span>旋，規也。規，圓也。稽，留也。倕是堯時工人，稟性極巧；葢用規矩，手隨物化，因物施巧，不稽留也。<span class="yinwen">釋文</span><span class="normal">工倕</span>音垂，又音睡。<span class="normal">旋而葢矩指與物化而不以心稽</span>音雞。司馬本矩作瞿，云：工倕，堯工巧人也。旋，圓也。瞿，句也。倕工巧任規，以見爲圓，覆葢其句指，不以施度也。是與物化之，不以心稽留也。</span>故其靈臺一而不桎。<span class="jiazhu"><span class="yinwen">注</span>雖工倕之巧，猶任規矩，此言因物之易也。<span class="yinwen">疏</span>任物因循，忘懷虛淡，故其靈臺凝一而不桎梏也。<span class="yinwen">釋文</span><span class="normal">不桎</span>之實反。司馬云：閡也。<span class="normal">之易</span>以豉反。</span>忘足，屨之適也；忘要，帶之適也；<span class="jiazhu"><span class="yinwen">注</span>百體皆適，則都忘其身也。<span class="yinwen">釋文</span><span class="normal">足屨</span>九住反。<span class="normal">要帶</span>一遥反。</span>知<span class="jiaozhusup">〔校：闕誤引文如海、張君房本知俱作□。〕</span>忘是非，心之適也；<span class="jiazhu"><span class="yinwen">注</span>是非生於不適耳。<span class="yinwen">疏</span>夫有履有帶，本爲足爲要；今既忘足要，履帶理當閒適。亦猶心懷憂戚，爲有是非；今則知忘是非，故心常適樂也。</span>不內變，不外從，事會之適也。<span class="jiazhu"><span class="yinwen">注</span>所遇而安，故無所變從也。<span class="yinwen">疏</span>外智凝寂，內心不移，物境虛空，外不從事，乃契會真道，所在常適。</span>始乎適而未嘗不適者，忘適之適也。<span class="jiazhu"><span class="yinwen">注</span>識適者猶未適也。<span class="yinwen">疏</span>始，本也。夫體道虛忘，本性常適，非由感物而後歡娱，則有時不適，本性常適，故無往不歡也。斯乃忘適之適，非有心適。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>有孫休者，<span class="jiazhu"><span class="yinwen">疏</span>姓孫，名休，魯人也。</span>踵門而詫子扁慶子曰：「休居鄉不見謂不脩，臨難不見謂不勇；然而田原不遇歲，事君不遇世，賓於鄉里，逐於州部，則胡罪乎天哉？休惡遇此命也？」<span class="jiazhu"><span class="yinwen">疏</span>踵，頻也。詫，告也，歎也。不能述道而怨迍邅，頻來至門而歎也。姓扁，名慶子，<span class="jiaozhusup">〔校：「慶子」原作「子慶」，據正文及輯要本二字互乙。〕</span>魯之賢人，孫休之師也。孫休俗人，不達天命，頻詣門而言之：「我居鄉里，不見道我不修飾；臨於危難，不見道我無勇武。而營田於平原，逢歲不熟，禾稼不收；處朝廷以事君，不遇聖明，不縻好爵。遭州部而放逐，被鄉閭而賓棄，有何罪於上天，乃<span class="jiaozhusup">〔校：「乃」原作「苟」，據輯要本改。〕</span>遇斯之運命？」<span class="yinwen">釋文</span><span class="normal">踵門</span>章勇反。司馬云：至也。<span class="normal">而詫</span>敕駕反，又呼駕反，郭都駕反。司馬云：告也。李本作託，云：屬也。<span class="normal">子扁慶子</span>音篇，又符殄反。李云：扁，姓；慶子，字也。<span class="normal">臨難</span>乃旦反。<span class="normal">賓於</span>必刃反。<span class="normal">惡遇</span>音烏。下同。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a>扁子曰：「子獨不聞夫至人之自行邪？忘其肝膽，遺其耳目，<span class="jiazhu"><span class="yinwen">注</span>闇付自然也。<span class="yinwen">疏</span>夫至人立行，虛遠清高，故能內忘五藏之肝膽，外遺六根之耳目，蕩然空靜，無纖介於胸臆。</span>芒然彷徨乎塵垢之外，<span class="jiazhu"><span class="yinwen">注</span>凡非真性，皆塵垢也。<span class="yinwen">釋文</span><span class="normal">芒然</span>武剛反。<span class="normal">彷徨</span>元嘉本作房皇，音同。</span>逍遥乎无事之業，<span class="jiazhu"><span class="yinwen">注</span>凡自爲者，皆無事之業也。<span class="yinwen">疏</span>芒然，無心之貌也。彷徨是縱放之名，逍遥是任適之稱。而處染不染，縱放於囂塵之表；涉事無事，任適於物務之中也。</span>是謂爲而不恃，<span class="jiazhu"><span class="yinwen">注</span>率性自爲耳，非恃而爲之。</span>長而不宰。<span class="jiazhu"><span class="yinwen">注</span>任其自長耳，非宰而長之。<span class="yinwen">疏</span>接物施化，不恃藉於我（我）勞；長養黎元，豈斷割而從己！事出老經。<span class="yinwen">釋文</span><span class="normal">長而</span>丁丈反。注同。</span>今汝飾知以驚愚，脩身以明汙，昭昭乎若揭日月而行也。<span class="jiazhu"><span class="yinwen">疏</span>汝光飾心智，驚動愚俗；修營身形，顯他汙穢；昭昭明白，自炫其能，猶如擔揭日月而行於世也，豈是韜光匿耀，以蒙養恬哉！<span class="yinwen">釋文</span><span class="normal">飾知</span>音智。<span class="normal">明汙</span>音烏。<span class="normal">若揭</span>其列反，又其謁反。</span>汝得全而形軀，具而九竅，无中道夭於聾盲跛蹇而比於人數，亦幸矣，又何暇乎天之怨哉！子往矣！」<span class="jiazhu"><span class="yinwen">疏</span>而，汝也。得軀貌完全，九竅具足，復免中塗夭於聾盲跛蹇，又得預於人倫，偕於人數，慶幸（矣）莫甚於斯，有何容暇怨於天道！子宜速往，無勞辭費。<span class="yinwen">釋文</span><span class="normal">九竅</span>苦弔反。<span class="normal">跛</span>波我反。◎盧文弨曰：舊作彼我反，譌。今改正。<span class="normal">蹇</span>紀輦反，又紀偃反，徐其偃反。<span class="normal">而比</span>如字，又毗志反。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a>孫子出。扁子入，坐有閒，仰天而歎。<span class="jiazhu"><span class="yinwen">疏</span>孫休聞道而出，扁子言訖而歸。俄頃之間，子慶嗟嘆也。</span>弟子問曰：「先生何爲歎乎？」<span class="jiazhu"><span class="yinwen">疏</span>扁子門人問其嗟嘆所以。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a>扁子曰：「向者休來，吾告之以至人之德，吾恐其驚而遂至於惑也。」<span class="jiazhu"><span class="yinwen">疏</span>孫休頻來踵門而詫，述己居世，坎軻不平，吾遂告以至人深玄之德，而器小言大，慮有漏機，恐其驚迫，更增其惑，是以吁嘆也。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a>弟子曰：「不然。孫子之所言是邪？先生之所言非邪？非固不能惑是。孫子所言非邪？先生所言是邪？彼固惑而來<span class="jiaozhusup">〔校：趙諫議本來下有者字。〕</span>矣，又奚罪焉！」<span class="jiazhu"><span class="yinwen">疏</span>若孫子言是，扁子言非，非理之言，必不惑是。若扁子言是，孫子言非，彼必以非故，來詣斯求是。進退尋責，何罪有乎！先生之嘆，終成虛假。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a>扁子曰：「不然。昔者有鳥止於魯郊，魯君說之，爲具太牢以饗之，奏九韶以樂之，鳥乃始憂悲眩視，不敢飲食。此之謂以己養養鳥也。若夫以鳥養養鳥者，宜棲之深林，浮之江湖，食之以委蛇，則<span class="jiaozhusup">〔校：闕誤引劉得一本則下有安字。〕</span>平陸而已矣。<span class="jiazhu"><span class="yinwen">注</span>各有所便也。<span class="yinwen">疏</span>此爰居之鳥，非應瑞之物，魯侯濫賞，饗以太牢，事顯前篇，無勞重解。<span class="yinwen">釋文</span><span class="normal">說之</span>音悦。<span class="normal">爲具</span>于僞反。<span class="normal">奏九韶</span>元嘉本作奏韶武。<span class="normal">以樂</span>音洛。下同。<span class="normal">食之</span>音嗣。<span class="normal">委</span>於危反。<span class="normal">蛇</span>如字。李云：大鳥吞蛇。司馬云：委蛇，泥鰌。◎俞樾曰：委蛇未詳何物。李云大鳥食蛇，然未聞養鳥者必食之以蛇也。司馬云委蛇泥鰌。此亦臆說。今案至樂篇云，夫以鳥養養鳥者，宜棲之深林，遊之壇陸，浮之江湖，食之鰌䱔，隨行列而止，委蛇而處。然則此文宜亦當云食之以鰌䱔，委蛇而處，傳寫有闕文耳。且云委蛇而處，方與下句則平陸而已矣文氣相屬；若無而處二字，下句便不貫矣。</span>今休，款啓寡聞之民也，吾告以至人之德，譬之若載鼷以車馬，樂鴳以鐘鼓也。彼又惡能无驚乎哉！」<span class="jiazhu"><span class="yinwen">注</span>此章言善養生者各任性分之適而至矣。<span class="yinwen">疏</span>鼷，小鼠也。鷃，雀也。孫休是寡識少聞之人，應須款曲啓發其事。今乃告以至人之德，大道玄妙之言，何異乎載小鼠以大車，娱鷃雀以韶樂！既御小而用大，亦何能無驚懼者也！<span class="yinwen">釋文</span><span class="normal">款啓</span>李云：款，空也；啓，開也；如空之開，所見小也。<span class="normal">鼷</span>音奚。<span class="normal">鷃</span>字又作鴳，音晏。◎盧文弨曰：今本作鴳。</span></p>
</div></body></html>