<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>駢拇第八</title></head><body><div id="text">



<h1><span class="section" id="title-2"><span data-head-description="" data-head-level="h3" data-head-title="駢拇第八">駢拇第八</span></span></h1>
<p><span class="jiazhu"><span class="yinwen">釋文</span>舉事以名篇。</span></p>
<hr/>
<p class="em2 strong">駢拇枝指，出乎性哉！而侈於德。<span class="jiazhu"><span class="yinwen">疏</span>駢，合也；<span class="buzi" data-rel="">拇，足</span>大<span class="buzi" data-rel="">指</span><span class="jiaozhusup">【校：三字依釋文補。】</span>也；謂足大拇指與第二指相連，合爲一指也。枝指者，謂手大拇指傍枝生一指，成六指也。出乎性者，謂此駢枝二指，並稟自然，性命生分中有之。侈，多也。德，謂仁義禮智信五德也。言曾史稟性有五德，藴之五藏，於性中非剩也。<span class="yinwen">釋文</span><span class="normal">駢</span>步田反。<span class="titles">廣雅</span>云：並也。李云：併也。<span class="normal">拇</span>音母，足大指也。司馬云：駢拇，謂足拇指連第二指也。崔云：諸指連大指也。<span class="normal">枝指</span>如字。三蒼云：枝指，手有六指也。崔云：音歧，謂指有歧也。◎盧文弨曰：歧當作岐，後人强分之。<span class="normal">而侈</span>昌是反，徐處豉反。郭云：多貌。司馬云：溢也。崔云：過也。<span class="normal">於德</span>崔云：德，猶容也。</span>附贅縣疣，出乎形哉！而侈於性。<span class="jiazhu"><span class="yinwen">注</span>夫長者不爲有餘，短者不爲不足，此則駢贅皆出於形性，非假物也。然駢與不駢，其性<span class="jiaozhusup">【校：世德堂本性作於。】</span>各足，而此獨駢枝，則於眾以爲多，故曰侈耳。而惑者或云非性，因欲割而棄之，是道有所不存，德有所不載，而人有棄才，物有棄用也，豈是至治之意哉！夫物有小大，能有少多，所大即駢，所多即贅。駢贅之分，物皆有之，若莫之任，是都<span class="jiaozhusup">【校：《南華真經注疏》從輯要本刪「都」字。】</span>棄萬物之性也。<span class="yinwen">疏</span>附生之贅肉，縣係之小疣，並稟形以後方有，故出乎形哉。而侈性者，譬離曠稟性聰明，列之藏府，非關假學，故無侈性也。<span class="yinwen">釋文</span><span class="normal">附贅</span>章銳反。<span class="titles">廣雅</span>云：疣也。釋名云：横生一肉，屬著體也。一云：瘤結也。<span class="normal">縣</span>音玄。<span class="normal">疣</span>音尤。<span class="normal">而侈於性</span>司馬云：性，人之本體也。駢拇，枝指，附贅，縣疣，此四者各出於形性，而非形性之正，於眾人爲侈耳。於形爲侈，於性爲多，故在手爲莫用之肉，於足爲無施之指也。王云：性者，受生之質；德者，全生之本。駢枝受生而有，不可多於德；贅疣形後而生，不可多於性。此四者以況才智德行。◎俞樾曰：性之言生也。駢拇枝指，生而已然者也。故曰出乎性。附贅縣疣，成形之後而始有者也，故曰出乎形。德者，所以生者也。天地篇曰，物得以生謂之德，是也。駢拇枝指出乎性，而以德言之則侈矣；附贅縣疣出乎形，而以性言之則侈矣。崔云：德，猶容也，司馬云：性，人之本體也。混性與德與形而一之，殊失其旨。◎家世父曰：釋文引王云：性者，受生之質；德者，全生之本。駢拇枝指，與生俱來，故曰出於性；附贄縣疣，形既具而後附焉，故曰出於形。<span class="normal">夫</span>音符。發句之端放此。<span class="normal">至治</span>直吏反。<span class="normal">之分</span>符問反。後可以意求。<span class="normal">物皆有之</span>之，或作定。</span>多方乎仁義而用之者，列於五藏哉！而非道德之正也。<span class="jiazhu"><span class="yinwen">注</span>夫與物冥者，無多也。故多方於仁義者，雖列於五藏，然自一家之正耳，未能與物無方而各正性命，故曰非道德之正。夫方之少多，天下未之有限。然少多之差，各有定分，毫芒之際，即不可以相跂，故各守其方，則少多無不自得。而惑者聞多之不足以正少，因欲棄多而任少，是舉天下而棄之，不亦妄乎！<span class="yinwen">疏</span>方，道術也。言曾史之德，性多仁義，羅列藏府而施用之，此直一家之<span class="shanchu" data-rel="知"></span><span class="buzi" data-rel="">正</span><span class="jiaozhusup">【校：「知」，《南華真經注疏》從輯要本作「正」。據之改。】</span>，未能大冥萬物。天能與物冥者，故當非仁非義而應夫仁義，不多不少而應夫多少，千變萬化，與物無窮，無所偏執，故是道德之正<span class="shanchu" data-rel="言"></span><span class="buzi" data-rel="">也</span>。<span class="yinwen">釋文</span><span class="normal">五藏</span>才浪反，後皆同。黃帝素問云：肝心脾肺腎爲五藏。</span>是故駢於足者，連无用之肉也；枝於手者，樹无用之指也；<span class="jiazhu"><span class="yinwen">注</span>直自性命不得不然，非以有用故然也。<span class="yinwen">疏</span>夫駢合之拇，無益於行步，故雖有此連，終成無用之肉；枝生於手指者，既不益操捉，故雖樹立此肉，終是無用之指也。欲明稟自然天性有之，非關助用而生也。</span>多方駢枝於五藏之情者，淫僻於仁義之行，<span class="jiazhu"><span class="yinwen">注</span>五藏之情，直自多方耳，而少者横復尚之，以至淫僻，而失至當於體中也。<span class="yinwen">疏</span>夫曾史之徒，性多仁義，以此情性，駢於藏府。性少之類，矯情慕之，務此爲行，求於天理，既非率性，遂成淫僻。淫者，耽滯；僻者，不正之貌。<span class="yinwen">釋文</span><span class="normal">淫僻</span>本又作辟，匹亦反，徐敷赤反。注及篇末同。<span class="normal">於仁義之行</span>下孟反。崔云：駢枝贅疣，雖非性之正，亦出於形，不可去也。五藏之情，雖非道德之正，亦列於性，不可治也。今設仁義之敎以治五藏之情，猶削駢枝贅疣也，既傷自然之理，更益其疾也。<span class="normal">横復</span>扶又反。<span class="shanchu" data-rel="徐"></span><span class="buzi" data-rel="">除</span>篇末注皆同。<span class="normal">至當</span>丁浪反。後皆倣此。</span>而多方<span class="jiaozhusup">【校：闕誤引張君房本方作□。】</span>於聰明之用也。<span class="jiazhu"><span class="yinwen">注</span>聰明之用，各有本分，故多方不爲有餘，少方不爲不足。然情欲之所蕩，未嘗不賤少而貴多也，見夫可貴而矯以尚之，則自多於本用而困其自然之性。若乃忘其所貴而保其素分，則與性無多而異方俱全矣。<span class="yinwen">疏</span>言離曠素分，足<span class="jiaozhusup">【校：「足」，《南華真經注疏》從道藏成疏本、輯要本作「多」。】</span>於聰明，性少之徒，矯情爲尚，以此爲用，不亦謬乎！</span></p>
<p class="em2 strong">是故駢於明者，亂五色，淫文章，青黃黼黻之煌煌非乎？而離朱是已。<span class="jiazhu"><span class="yinwen">疏</span>斧形謂之黼。兩己相背謂之黻。五色，青黃赤白黑也。青與赤爲文，赤與白爲章。煌煌，眩目貌也。豈非離朱乎？是也。已，助聲也。離朱，一名離婁，黃帝時明目人，百里察毫毛也。<span class="yinwen">釋文</span><span class="normal">黼黻</span>音甫，下音弗。周禮云：白與黑謂之黼，黑與青謂之黻。<span class="normal">煌煌</span>音皇。<span class="titles">廣雅</span>云：光也。向崔本作䪄。向云：馬氏音煌。毛詩傳云：皇皇，猶煌煌也。煌，又音晃。◎盧文弨曰：舊作光光也，今據本書刪一光字。<span class="normal">非乎</span>向云：非乎，言是也。<span class="normal">離朱</span>司馬云：黃帝時人，百步見秋毫之末，一云：見千里針鋒。孟子作離婁。<span class="normal">是已</span>向云：猶是也。</span>多於聰者，亂五聲，淫六律，金石絲竹黃鐘<span class="jiaozhusup">【校：趙諫議本鐘作鍾。】</span>大吕之聲非乎？而師曠是已。<span class="jiazhu"><span class="yinwen">注</span>夫有耳目者，未嘗以慕聾盲自困也，所困常在於希離慕曠，則離曠雖性聰明，乃是亂耳目之主也。<span class="yinwen">疏</span>五聲，謂宮商角徵羽也。六律，黃鐘大吕姑洗蕤賓無射夾鐘之徒是也。六律陽，六吕陰，總十二也。金石絲竹匏土革木，此八音也。非乎，言滯著此聲音，豈非是師曠乎。師曠，字子野，晉平公樂師，極知音律。言離曠二子素分聰明，庸昧之徒横生希慕，既失本性，寧不困乎！然則離曠聰明，乃是亂耳目之主也。<span class="yinwen">釋文</span><span class="normal">五聲</span>本亦作五音。<span class="normal">師曠</span>司馬云：晉賢大夫也，善音律，能致鬼神。<span class="titles">史記</span>云：冀州南和人，生而無目。</span>枝於仁者，擢德塞性以收名聲，使天下簧鼓以奉不及之法非乎？而曾史是已。<span class="jiazhu"><span class="yinwen">注</span>夫曾史性長於仁耳，而性不長者横復慕之，慕之而仁，仁已僞矣。天下未嘗慕桀跖而必慕曾史，則曾史之簧鼓天下，使失其真性，甚於桀跖也。<span class="yinwen">疏</span>枝於仁者，謂素分枝多仁義，<span class="shanchu" data-rel="由"></span><span class="buzi" data-rel="">猶</span>如生分中枝生一指也。擢用五德，既偏滯邪淫，仍閉塞正性。用斯接物，以收聚名聲，遂使蒼生馳動奔競，<span class="shanchu" data-rel="由"></span><span class="buzi" data-rel="">猶</span>如笙簧鼓吹，能感動於物欣企也。然曾史性長於仁義，而不長者横復慕之，捨短效長，故言奉不及之法也。擢，拔；謂拔擢僞德，塞其真性也。曾者，姓曾，名參，字子輿，仲尼之弟子。史者，姓史，名鰌，字子魚，衞靈公臣。此二人並稟性仁孝，故舉之。<span class="yinwen">釋文</span><span class="normal">擢德</span>音濯。司馬云，拔也。◎王念孫曰：塞與擢義不相類。塞當爲搴，擢，搴，皆謂拔取之也。<span class="titles">廣雅</span>云：搴，取也，（楚詞離騷注及<span class="titles">史記</span>叔孫通傳索隱引許慎，並與<span class="titles">廣雅</span>同。方言作攓，云：取也，南楚曰攓。說文作㩃，云：拔取也。）拔也。（樊光注<span class="titles">爾雅</span>及李奇注<span class="titles">漢書</span>季布欒布田叔傳贊，並與<span class="titles">廣雅</span>同。）此言世之人皆擢其德，搴其性，務爲仁義以收名聲，非謂塞其性也。淮南俶真篇曰：俗世之學，擢德攓性，內愁五藏，外勞耳目，乃始招蟯振繾物之毫芒，摇消掉捎仁義禮樂，暴行越智於天下，以招號名聲於世。又曰：今萬物之來，擢拔吾性，攓取吾情。皆其證也。隸書手字或作<span class="zuzi">(二#丨)</span>，（若擧字作舉，<span class="zuzi">{奉-(二#丨)+手}</span>字作奉之類。）故搴字或作<span class="zuzi">{搴-手+(二#丨)}</span>，形與塞相似，因譌而爲塞矣。<span class="normal">簧鼓</span>音黃，謂笙簧也。鼓，動也。<span class="normal">曾史</span>曾參史鰌也。曾參行仁，史鰌行義。<span class="normal">跖</span>之石反。</span>駢於辯者，纍瓦結繩竄句，遊心於堅白同異之閒，而敝跬譽无用之言非乎？而楊墨是已。<span class="jiazhu"><span class="yinwen">注</span>夫騁其奇辯，致其危辭者，未曾容思於檮杌之口，而必競辯於楊墨之閒，則楊墨乃亂羣言之主也。<span class="yinwen">疏</span>楊者，姓楊，名朱，字子居，宋人也。墨者，姓墨，名翟，亦宋人也，爲宋大夫；以其行墨之道，故稱爲墨。此二人並墨之徒，稟性多辯，咸能致高談危險之辭，鼓動物性，固執是非；<span class="shanchu" data-rel="由"></span><span class="buzi" data-rel="">猶</span>如緘結藏匿文句，使人難解，其游心學處，惟在堅執守白之論，是非同異之閒，未始出非人之域也。蹩躠，<span class="shanchu" data-rel="由"></span><span class="buzi" data-rel="">猶</span>自<span class="shanchu" data-rel="持"></span><span class="buzi" data-rel="">恃</span><span class="jiaozhusup">【校：「持」，《南華真經注疏》從道藏成疏本作「恃」。據之改。】</span>也，亦用力之貌。譽，光贊也。楊墨之徒，並矜其小學，炫燿眾人，誇無用之言，惑於羣物。然則楊墨豈非亂羣之師乎？言即此楊墨而已也。<span class="yinwen">釋文</span><span class="normal">纍</span>劣彼反。<span class="normal">瓦</span>危委反，向同，崔如字。一云：瓦當作丸。<span class="normal">結繩</span><span class="shanchu" data-rel="本"></span><span class="buzi" data-rel="">李</span><span class="jiaozhusup">【校：李字依世德堂本及釋文原本改。】</span>云：言小辯危詞，若結繩之纍瓦也。崔云：聚無用之語，如瓦之纍，繩之結也。<span class="normal">竄</span>七亂反。<span class="titles">爾雅</span>云：微也。一云藏也。<span class="normal">句</span>紀具反。司馬云：竄句。謂邪說微隱，穿鑿文句也。一音鉤。<span class="normal">敝</span>本亦作蹩。徐音婢，郭父結反，李步計反。司馬云：罷也。<span class="normal">跬</span>徐丘婢反，郭音屑。向崔本作䞨。向丘氏反，云：近也。司馬同。李卻垂反。一云：敝跬，分外用力之貌。<span class="normal">譽</span>音餘。◎家世父曰：釋文，敝跬，分外用力之貌。今案跬譽猶云咫言。方言，半步爲跬。司馬法，一舉足曰跬。跬，三尺也。跬譽者，邀一時之近譽也。敝，如周禮弓人筋欲敝之敝，謂勞敝也。敝精罷神於近名而無實用之言，故謂之駢於辯。<span class="normal">楊墨</span>崔李云：楊朱墨翟也。<span class="normal">容思</span>息嗣反。<span class="normal">檮杌</span>上徒刀反。下音兀。</span>故此皆多駢旁枝之道，非天下之至正也。。<span class="jiazhu"><span class="yinwen">注</span>此數子皆師其天性，直自多駢旁枝，各自是一家之正耳。然以一正萬，則萬不正矣。故至正者不以己正天下，使天下各得其正而已。<span class="yinwen">疏</span>言此數子皆自天然聰明仁辯，<span class="shanchu" data-rel="由"></span><span class="buzi" data-rel="">猶</span>如合駢之拇，傍生枝指，稟之素分，豈由人爲！故知率性多仁，乃是多駢傍枝之道也。而愚惑之徒，捨己效物，求之分外，由而不已。然摇動物性，由此數人，以一正萬，故非天下至道正理也。<span class="yinwen">釋文</span><span class="normal">此數</span>色主反。下文此數音同。</span></p>
<p class="em2 strong">彼正正者，不失其性命之情。<span class="jiazhu"><span class="yinwen">注</span>物各任性，乃正正也。自此已下觀之，至正可見矣。<span class="yinwen">疏</span>以自然之正理，正蒼生之性命，故言正也。物各自得，故言不失也。言自然者即我之自然，所言性命者亦我之性命也，豈遠哉！故言正正者，以不正而正，正而不正<span class="shanchu" data-rel="之無"></span>言<span class="buzi" data-rel="">之</span>也<span class="jiaozhusup">【校：「正而不正之無言也」，王孝魚謂：「之無」二字依劉文典補正本刪，並以「之」字屬言字下。《南華真經注疏》此句從輯要本作：「正而不正而言也」。】</span>。自此以上，明矯性之失；自此以下，顯率性之得也。◎俞樾曰：上正字乃至字之誤。上文云故此皆多駢旁枝之道，非天下之至正也，此云彼至正者不失其性命之情，兩文相承。今誤作正正，義不可通。郭曲爲之說，非是。</span>故合者不爲駢，<span class="jiazhu"><span class="yinwen">注</span>以枝正合，乃謂合爲駢。</span>而枝者不爲跂<span class="jiaozhusup">【校：闕誤引江南古藏本云岐作跂。今本作跂，疑釋文云崔本作枝之枝係岐字之誤，故云或渠支反。】</span>；<span class="jiazhu"><span class="yinwen">注</span>以合正枝，乃謂枝爲跂。<span class="yinwen">疏</span>以枝望合，乃謂合爲駢，而合實非駢；以合望枝，乃謂枝爲跂，而枝實非跂也。<span class="yinwen">釋文</span><span class="normal">不爲跂</span>其知反。崔本作枝，音同。或渠支反。</span>長者不爲有餘，<span class="jiazhu"><span class="yinwen">注</span>以短正長，乃謂長有餘。</span>短者不爲不足。<span class="jiazhu"><span class="yinwen">注</span>以長正短，乃謂短不足。<span class="yinwen">疏</span>長者，謂曾史離曠楊墨，並稟之天性，藴蓄仁義，聰明俊辯，比之羣小，故謂之長，率性而動，故非有餘。短者，眾人比曾史等不及，故謂之短，然亦天機自張，故非爲不足。</span>是故鳧脛雖短，續之則憂；鶴脛雖長，斷之則悲。<span class="jiazhu"><span class="yinwen">注</span>各自有正，不可以此正彼而損益之。<span class="yinwen">疏</span>鳧，小鴨也。鶴，鶬之類也。脛，腳也。自然之理，亭毒眾形，雖復脩短不同，而形體各足稱事，咸得逍遥。而惑者方欲截鶴之長續鳧之短以爲齊，深乖造化，違失本性，所以憂悲。<span class="yinwen">釋文</span><span class="normal">鳧</span>音符。<span class="normal">脛</span>形定反。釋名云：莖也，直而長，如物莖也。本又作踁。<span class="normal">鶴</span>户各反。<span class="normal">斷之</span>丁管反。下及注同。</span>故性長非所斷，性短非所續，无所去憂也。<span class="jiazhu"><span class="yinwen">注</span>知其性分非所斷續而任之，則無所去憂而憂自去也。<span class="yinwen">疏</span>夫稟性受形，僉有崖量，脩短明暗，素分不同。此如鳧鶴，非所斷續。如此，即各守分內，<span class="shanchu" data-rel="雖爲"></span><span class="jiaozhusup">【校：《南華真經注疏》從輯要本刪「雖爲」二字。從之。】</span>無勞去憂，憂自去也。<span class="yinwen">釋文</span><span class="normal">去憂</span>起吕反。注去憂、去也同。</span>意仁義其非人情乎！<span class="jiazhu"><span class="yinwen">注</span>夫仁義自是人之情性，但當任之耳。<span class="yinwen">釋文</span><span class="normal">意</span>如字。下同。亦作醫。</span>彼仁人何其多憂也？<span class="jiazhu"><span class="yinwen">注</span>恐仁義非人情而憂之者，真可謂多憂也。<span class="yinwen">疏</span>噫，嗟歎之聲也。夫仁義之情，出自天理，率性有之，非由放效。彼仁人者，則是曾史之徒，不體真趣，横生勸獎，謂仁義之道可學而成。莊生深嗟此迷，故發噫歎。分外引物，故謂多憂也。<span class="shanchu" data-rel="非"></span>其<span class="buzi" data-rel="">非</span><span class="jiaozhusup">【校：其非依正文改。】</span>人情乎者，是人之情性者也。</span></p>
<p class="em2 strong">且夫駢於拇者，決之則泣；枝於手者，齕之則啼。二者，或有餘於數，或不足於數，其於憂一也。<span class="jiazhu"><span class="yinwen">注</span>謂之不足，故泣而決之；以爲有餘，故啼而齕之。夫如此，雖<span class="jiaozhusup">【校：世德堂本雖作舉。】</span>羣品萬殊，無釋憂之地矣。唯各安其天性，不決駢而齕枝，則曲成而無傷，又何憂哉！<span class="yinwen">疏</span>齕者，齧斷也。決者，離析也。有餘於數，謂枝生六指也。不足於數，謂駢爲四指也。夫駢枝二物，自出天然，但當任置，未爲多少。而惑者不能忘淡，固執是非，謂枝爲有餘，駢爲不足，横欲決駢齕枝，成於五數。既傷造化，所以泣啼，故決齕雖殊，其憂一也。<span class="yinwen">釋文</span><span class="normal">齕</span>李音紇，恨發反，齒斷也。徐胡勿反。郭又胡突反。<span class="normal">啼</span>音提。崔本作諦。</span>今世之仁人，蒿目而憂世之患；<span class="jiazhu"><span class="yinwen">注</span>兼愛之跡可尚，則天下之目亂矣。以可尚之跡，蒿令有患而遂憂之，此爲陷人於難而後拯之也。然今世正謂此爲仁也。<span class="yinwen">疏</span>蒿，目亂也。仁，兼愛之跡也。今世，猶末代。言曾史之徒，行此兼愛，遂令惑者捨己效人，希幸之路既開，耳目之用亂矣。耳目亂則患難生，於是憂其紛擾，還救以仁義。不知患難之所興，興乎聖跡也。<span class="yinwen">釋文</span><span class="normal">蒿目</span>好羔反。司馬云：亂也。李云：蒿目，快性之貌。◎盧文弨曰：今本快作決<span class="jiaozhusup">【校：釋文原刻作快，世德堂本作決。】</span>。◎俞樾曰：司馬與郭注共以蒿目二字爲句，解爲亂天下之目，義殊未安。蒿乃𥉑之叚字。<span class="titles">玉篇</span>目部：𥉑，庾鞠切，目明又望也。是𥉑爲望視之貌。仁人之憂天下，必爲之𥉑然遠望，故曰𥉑目而憂世之患。𥉑與蒿，古音相近，故得通用。詩靈臺篇白鳥翯翯，孟子梁惠王篇作鶴鶴，<span class="titles">文選</span>景福殿賦作㿥㿥。然則蒿之通作𥉑，猶翯之通作鶴與㿥矣。周易文言傳：確乎其不可拔。說文土部曰：塙，堅不可拔也。即本易義。是確與塙通，亦其例也。<span class="normal">蒿令</span>力呈反，下同。<span class="normal">於難</span>乃旦反。<span class="normal">後拯</span>拯救之拯。</span>不仁之人，決性命之情而饕貴富。<span class="jiazhu"><span class="yinwen">注</span>夫貴富所以可饕，由有蒿之者也。若乃無可尚之跡，則人安其分，將量力受任，豈有決己效彼以饕竊非望哉？<span class="yinwen">疏</span>饕，貪財也。素分不懷仁義者，謂之不仁之人也。意在貪求利禄，偷竊貴富，故絶己之天性，亡失分命真情，而矯性僞情，舍我逐物，良由聖跡可尚，故有斯弊者也。是知抱樸還淳，必須絶仁棄義。<span class="yinwen">釋文</span><span class="normal">饕</span>吐刀反。杜預注左傳云：貪財曰饕。</span>故意仁義其非人情乎！<span class="jiazhu"><span class="yinwen">疏</span>此重結前旨也。◎慶藩案：意讀爲抑。抑或作意，語詞也。<span class="titles">論語</span>學而篇抑與之與，漢石經作意。墨子非命篇意將以爲利天下乎，晏子春秋雜篇意者非臣之罪乎，<span class="titles">漢書</span>敍傳曰，其抑者從横之事復起於今乎。抑者與意者同，並與此句法一例。或言意者，或單言意，義亦同也。</span>自三代以下者，天下何其囂囂也？<span class="jiazhu"><span class="yinwen">注</span>夫仁義自是人情也。而三代以下，横共囂囂，棄<span class="jiaozhusup">【校：世德堂本棄作乘。】</span>情逐跡，如將不及，不亦多憂乎！<span class="yinwen">疏</span>自，從也。三代，夏殷周也。囂囂，猶讙聒也。夫仁義者，出自性情。而三代以下，棄情徇跡，囂囂競逐，何愚之甚！是以夏行仁，殷行義，周行禮，即此囂囂之狀也。<span class="yinwen">釋文</span><span class="normal">囂囂</span>許橋反，又五羔反。字林云：聲也。崔云：憂世之貌。</span></p>
<p class="em2 strong">且夫待鉤繩規矩而正者，是削其性者也；<span class="jiazhu"><span class="yinwen">疏</span>鉤，曲；繩，直；規，圓；矩，方也。夫物賴鉤繩規矩而後曲直方圓也，此非天性也；<span class="shanchu" data-rel="諭"></span><span class="buzi" data-rel="">喻</span>人待敎跡而後仁義者，非真性也。夫真率性而動，非假學也。故矯性僞情，舍己效物而行仁義者，是減削毁損於天性也。</span>待繩約膠漆而固者，是侵其德者也；<span class="jiazhu"><span class="yinwen">疏</span>約，束縛也。固，牢也。侵，傷也。德，真智也。夫待繩索約束，膠漆堅固者，斯假外物，非真牢者也；喻學曾史而行仁者，此矯僞，非實性也。既乖本性，所以侵傷其德也。</span>屈折禮樂，呴俞仁義，以慰天下之心者，此失其常然也。<span class="jiazhu"><span class="yinwen">疏</span>屈，曲也。折，截也。呴俞，猶嫗撫也。揉直爲曲，施節文之禮；折長就短，行漫澶之樂；嫗撫偏愛之仁，呴俞執跡之義。以此<span class="shanchu" data-rel="僞"></span><span class="buzi" data-rel="">爲</span><span class="jiaozhusup">【校：「僞」，《南華真經注疏》從輯要本作「爲」。據之改。】</span>真，以慰物心，遂使物喪其真，人亡其本，既而棄本逐末，故失其真常自然之性者也。此則總結前文之失，以生後文之得也。<span class="yinwen">釋文</span><span class="normal">屈</span>崔本作詘。<span class="normal">折</span>之熱反，謂屈折支體爲禮樂也。<span class="normal">呴</span>況於反，李況付反。本又作傴，於禹反。<span class="normal">俞</span>音臾，李音喻。本又作呴，音詡，謂呴喻顏色爲仁義之貌。</span>天下有常然。常然者，曲者不以鉤，直者不以繩，圓者不以規，方者不以矩，附離不以膠漆，約束不以纆索。<span class="jiazhu"><span class="yinwen">疏</span>夫天下萬物，各有常分。至如蓬曲麻直，首圓足方也，水則冬凝而夏釋，魚則春聚而秋散，斯出自天然，非假諸物，豈有鉤繩規矩膠漆纆索之可加乎！在形既然，於性亦爾。故知禮樂仁義者，亂天之經者也。又解：附離，離，依也。故<span class="titles">漢書</span>云，哀帝時附離董氏者，皆起家至二千石，注云：離，依之也。<span class="yinwen">釋文</span><span class="normal">纆</span>音墨。<span class="titles">廣雅</span>云：索也。<span class="normal">索</span>悉各反。下同。</span>故天下誘然皆生而不知其所以生，同焉皆得而不知其所以得。<span class="jiazhu"><span class="yinwen">注</span>夫物有常然，任而不助，則泯然自得而不自覺也。<span class="yinwen">疏</span>誘然生物，稟氣受形，或方或圓，乍曲乍直，亭之毒之，各足於性，悉莫辨其然，皆不知所以生，豈措意於緣慮，情係於得失者乎！是知屈折呴俞，失其常也。</span>故古今不二，不可虧也。<span class="jiazhu"><span class="yinwen">注</span>同物，故與物無二而常全。<span class="yinwen">疏</span>夫見始終以不一者，凡情之闇惑也；覩古今之不二者，聖智之明照也。是以不生而生，不知所以生，不得而得，不知所以得；雖復時有古今而法無虧損，千變萬化，常唯一也。</span>則仁義又奚連連如膠漆纆索而遊乎道德之間爲哉，<span class="jiazhu"><span class="yinwen">注</span>任道而得，則抱朴獨往，連連假物，無爲其閒也。<span class="yinwen">疏</span>奚，何也。連連，猶接續也。夫道德者，非有非無，不生不滅，不可以聖智求，安得以形名取！而曾史之類，性多於仁，以己率物，滯於名敎，束縛既似緘繩，執固又如膠漆，心心相續，連連不斷。懷挾此行，遨遊道德之鄉者，譬猶以圓學方，以魚慕鳥，徒希企尚之名，終無功用之實，筌蹄不忘，魚兔又喪，已陳芻狗，貴此何爲也！<span class="yinwen">釋文</span><span class="normal">連連</span>司馬云：謂連續仁義，遊道德間也。</span>使天下惑也！<span class="jiazhu"><span class="yinwen">注</span>仁義連連，祇足以惑物，使喪其真。<span class="yinwen">疏</span>仁義之敎，聰明之跡，乖自然之道，亂天下之心。<span class="yinwen">釋文</span><span class="normal">祇足</span>音支。<span class="normal">使喪</span>息浪反。下已喪同。</span></p>
<p class="em2 strong">夫小惑易方，大惑易性。<span class="jiazhu"><span class="yinwen">注</span>夫東西易方，於體未虧；矜仁尚義，失其常然，以之死地，乃大惑也。<span class="yinwen">疏</span>夫指南爲北，其迷尚小；滯跡喪真，爲惑更大。</span>何以知其然邪？<span class="jiazhu"><span class="yinwen">疏</span>然，如是也。此即假設疑問以出後文。</span>自虞氏招仁義以撓天下也，天下莫不奔命於仁義，<span class="jiazhu"><span class="yinwen">注</span>夫與物無傷者，非爲仁也，而仁跡行焉；令萬理皆當者，非爲義也，而義功見焉；故當而無傷者，非仁義之招也。然而天下奔馳，棄我徇彼以失其常然。故亂心不由於醜而恆在美色，撓世不由於惡而恆<span class="shanchu" data-rel="由"></span><span class="buzi" data-rel="">在</span><span class="jiaozhusup">【校：「由」，《南華真經注疏》依道藏褚秀本、焦竑本作「在」。東里山人按：依上句例，作「在」字是，故改之。】</span>仁義，則仁義者，撓天下之具也。<span class="yinwen">疏</span>虞氏，舜也。招，取也。撓，亂也。自唐堯以前，猶懷質朴；虞舜以後，淳風漸散，故以仁義聖跡，招慰蒼生，遂使宇宙黎元，荒迷奔走，喪於性命，逐於聖跡。<span class="yinwen">釋文</span><span class="normal">以撓</span>而小反，郭呼堯反，又許羔反。<span class="titles">廣雅</span>云：亂也。又奴爪反。◎俞樾曰：<span class="titles">國語</span>周語好盡言以招人過，韋注曰：招，舉也。舊音曰，招音翹。<span class="titles">漢書</span>陳勝傳贊招八州而朝同列，鄧展曰：招，舉也。蘇林曰：招音翹。此文招字，亦當訓舉而讀爲翹，言舉仁義以撓天下也。郭注曰，故當而無傷者，非仁義之招也，然而天下奔馳，棄我殉彼，以失其常然，是讀如本字。然以仁義招人，不得反云招仁義，可知其非矣。<span class="normal">功見</span>賢遍反。</span>是非以仁義易其性與？<span class="jiazhu"><span class="yinwen">注</span>雖虞氏無易之<span class="buzi" data-rel="">之</span><span class="jiaozhusup">【校：之字依王叔岷說補。】</span>情，而天下之性固以易矣。<span class="yinwen">疏</span>由是觀之，豈非用仁義聖跡撓亂天下，使天下蒼生，棄本逐末而改其天性耶？<span class="yinwen">釋文</span><span class="normal">性與</span>音餘。此可以意消息，後皆倣此。</span>故嘗試論之，自三代以下者，天下莫不以物易其性矣。<span class="jiazhu"><span class="yinwen">注</span>自三代以上，實有無爲之跡。無爲之跡，亦有爲者之所尚也，尚之則失其自然之素。故雖聖人有不得已，或以槃夷之事易垂拱之性，而況悠悠者哉！<span class="yinwen">疏</span>五帝以上，猶扇無爲之風；三代以下，漸興有爲之敎。澆淳異世，步驟殊時，遂使捨己效人，易奪真性，殉物不<span class="shanchu" data-rel="及"></span><span class="buzi" data-rel="">反</span><span class="jiaozhusup">【校：「及」，《南華真經注疏》從道藏成疏本、輯要本作「反」。據之改。】</span>，不亦悲乎！注云或以槃夷之事易垂拱之性者，槃夷，猶創傷也。言夏禹以風櫛雨沐，手足胼胝，以此辛苦之事，易於無爲之業，居上既爾，下民亦然也。<span class="yinwen">釋文</span><span class="normal">三代</span>夏殷周也。<span class="normal">以上</span>時掌反。<span class="normal">槃夷</span>並如字，謂創傷也。依字應作瘢痍。</span>小人則以身殉利，士則以身殉名，大夫則以身殉家，聖人則以身殉天下。<span class="jiazhu"><span class="yinwen">注</span>夫鶉居而鷇食，鳥行而無章者，何惜而不殉哉！故與世常冥，唯變所適，其跡則殉世之跡也；所遇者或時有槃夷秃脛之變，其跡則傷性之跡也。然而雖揮斥八極而神氣無變，手足槃夷而居形者不擾，則奚殉哉？無殉也，故乃不殉其所殉，而跡與世同殉也。<span class="yinwen">疏</span>殉，從也，營也，求也，逐也，謂身所以從之也。夫小人貪利，廉士重名，大夫殉爲一家，帝王營於四海，所殉雖異，易性則同。然聖人與世常冥，其跡則殉，故有瘢痍秃脛之變，而未始累其神者也。<span class="yinwen">釋文</span><span class="normal">殉</span>辭俊反，徐辭倫反。司馬云：營也。崔云：殺身從之曰殉。<span class="normal">鶉</span>音純，又音敦。<span class="normal">鷇</span>口豆反。<span class="normal">秃</span>吐木反。<span class="normal">揮斥</span>上音揮，下音赤。</span>故此數子者，事業不同，名聲異號，其於傷性以身爲殉，一也。<span class="jiazhu"><span class="yinwen">疏</span>數子者，則前之三世以下四人也。事業者，謂利名<span class="buzi" data-rel="">家</span><span class="jiaozhusup">【校：家字依正文補。】</span>天下不同也。名聲者，謂小人士大夫聖人異號也。言此四人，事業雖復不同，名聲異號也，其於殘生以身逐物，未始不均也。</span>臧與穀，二人相與牧羊而俱亡其羊。<span class="jiazhu"><span class="yinwen">疏</span>此仍前舉譬以生後文也。孟子云：臧，善學人；穀，孺子也。揚雄云：男婿婢曰臧；穀，良家子也。牧，養也。亡，失也。言此二人各耽事業，俱失其羊也。<span class="yinwen">釋文</span><span class="normal">臧</span>作郎反。崔云：好書曰臧。方言云：齊之北鄙，燕之北郊，凡民男而婿婢謂之臧，女而婦奴謂之獲。張揖云：婿婢之子謂之臧，婦奴之子謂之獲。<span class="normal">與穀</span>如字。<span class="titles">爾雅</span>云：善也。崔本作𣫃，云：孺子曰𣫃。<span class="normal">牧羊</span>牧養之牧。</span>問臧奚事，則挾筴讀書；問穀奚事，則博塞以遊。二人者，事業不同，其於亡羊均也。<span class="jiazhu"><span class="yinwen">疏</span>奚，何也。冊，簡也。古人無紙，皆以簡冊寫書。行五道而投瓊曰博，不投瓊曰塞。問臧問穀，乃有書塞之殊，牧羊亡羊，實無復異也。<span class="yinwen">釋文</span><span class="normal">挾</span>音協。<span class="normal">筴</span>字又作策，初革反。李云：竹簡也。古以寫書，長二尺四寸。<span class="normal">博塞</span>悉代反。塞，博之類也。<span class="titles">漢書</span>云：吾丘壽王以善格五待詔，謂博塞也。</span>伯夷死名於首陽之下，盜跖死利於東陵之上，<span class="jiazhu"><span class="yinwen">疏</span>此下合譬也。伯夷叔齊，並孤竹君之子也。孤竹，神農氏之後也，姜姓。伯夷，名允，字公信；叔齊，名致，字公遠。夷長而庶，齊幼而嫡，父常愛齊，數稱之於夷。及其父薨，兄弟相讓，不襲先封。聞文王有德，乃往於周。遇武王伐紂，扣馬而諫，諫不從，走入首陽山，採薇爲糧，不食周粟，遂餓死首陽山。山在蒲州河東縣。蒲州城南三十里，見有夷齊廟墓，林木森踈。盜跖者，柳下惠之從弟，名跖，徒卒九千，常爲巨盜，故以盜爲名。東陵者，山名，又云即太山也，在齊州界，去東平十五里，跖死其上也。<span class="yinwen">釋文</span><span class="normal">首陽</span>山名，在河東蒲阪縣。死，謂餓而死。<span class="normal">東陵</span>李云：謂泰山也。一云：陵名，今名東平陵，屬濟南郡。◎慶藩案：<span class="titles">文選</span>任彦昇王文憲集<span class="shanchu" data-rel="字"></span><span class="buzi" data-rel="">序</span><span class="jiaozhusup">【校：序字依文選改。】</span>注引司馬云：東陵，陵名，今屬濟南也。釋文闕。</span>二人者，所死不同，其於殘生傷性均也，<span class="jiazhu"><span class="yinwen">疏</span>伯夷殉名，死於首陽之下；盜跖貪利，殞於東陵之上。乃名利所殉不同，其於殘傷，未能相異也。</span>奚必伯夷之是而盜跖之非乎！<span class="jiazhu"><span class="yinwen">注</span>天下之所惜者生也，今殉之太甚，俱殘其生，則所殉是非，不足復論。<span class="yinwen">疏</span>據俗而言，有美有惡；以道觀者，何是何非。故盜跖不必非，伯夷豈獨是。◎慶藩案：慧琳一切經音義卷八十九梁高僧傳四引司馬云：盜跖，兇惡人也。釋文闕。</span>天下盡殉也。彼其所殉仁義也。則俗謂之君子；其所殉貨財也，則俗謂之小人。<span class="jiazhu"><span class="yinwen">疏</span>此總結前文以成後義。但道喪日久，並非適當。今俗中盡殉，豈獨夷跖！從於仁義，未始離名；逐於貨財，固當<span class="shanchu" data-rel="走"></span><span class="buzi" data-rel="">是</span><span class="jiaozhusup">【校：「走」，《南華真經注疏》從道藏成疏本、輯要本作「是」。據之改。】</span>利。唯名與利，殘生之本，即非天理，近出俗情，君子小人，未可正據也。</span>其殉一也，則有君子焉，有小人焉；若其殘生損性，則盜跖亦伯夷已，又惡取君子小人於其間哉！<span class="jiazhu"><span class="yinwen">注</span>天下皆以不殘爲善，今均於殘生，則雖所殉不同，不足復計也。夫生奚爲殘，性奚爲易哉？皆由乎尚無爲之跡也。若知跡之由乎無爲而成，則絶尚去甚而反冥我極矣。堯桀將均於自得，君子小人奚<span class="shanchu" data-rel="辯"></span><span class="buzi" data-rel="">辨</span><span class="jiaozhusup">【校：辨字依世德堂本改。】</span>哉！<span class="yinwen">疏</span>惡，何也。其所殉名利，則有君子小人之殊；若殘生損性，曾無盜跖伯夷之異。此葢俗中倒置，非關真極。於何而取君子，於何而辨小人哉？言無别也。<span class="yinwen">釋文</span><span class="normal">又惡</span>音烏。<span class="normal">取君子小人於其間哉</span>崔本無小人於三字。</span></p>
<p class="em2 strong">且夫屬其性乎仁義者，雖通如曾史，非吾所謂臧也；<span class="jiazhu"><span class="yinwen">注</span>以此係彼爲屬。屬性於仁，殉仁者耳，故不善也。<span class="yinwen">疏</span>屬，係也。臧，善也。吾，莊生自稱也。夫捨己效人，得物喪我者，流俗之僞情也。故係我天性，學彼仁義，雖通達聖跡，如曾參史魚，乖於本性，故非論生之所善也。<span class="yinwen">釋文</span><span class="normal">屬其</span>郭時欲反，謂係屬也。徐音燭，屬，著也。下皆同。</span>屬其性於五味，雖通如俞兒，非吾所謂臧也；<span class="jiazhu"><span class="yinwen">注</span>率性通味乃善。<span class="yinwen">疏</span>孟子云：俞兒，齊之識味人也。尸子云：俞兒和薑桂，爲人主上食。夫自無天素，效物得知，假令通似俞兒，非其善故也。<span class="yinwen">釋文</span><span class="normal">雖通如楊墨</span>一本無此句。<span class="normal">俞兒</span>音榆，李式榆反。司馬云：古之善識味人也。崔云：尸子曰：膳俞兒和之以薑桂，爲人主上食。淮南云：俞兒狄牙，嘗淄澠之水而别之。一云：俞兒，黃帝時人。狄牙則易牙，齊桓公時識味人也。一云：俞兒亦齊人。淮南子一本作申兒，疑申當爲臾。</span>屬其性乎五聲，雖通如師曠，非吾所謂聰也；屬其性乎五色，雖通如離朱，非吾所謂明也。<span class="jiazhu"><span class="yinwen">注</span>不付之於我而屬之於彼，則雖通之如彼，而我己喪矣。故各任其耳目之用，而不係於離曠，乃聰明也。<span class="yinwen">疏</span>夫離朱師曠，稟分聰明，率性而能，非關學致。今乃矯性僞情，捨己效物，雖然通達，未足稱善也。</span>吾所謂臧者，非仁義之謂也，臧於其德而已矣；<span class="jiazhu"><span class="yinwen">注</span>善於自得，忘仁而仁。<span class="yinwen">疏</span>德，得也。夫達於玄道者，不易性以殉者也，豈復執已陳之芻狗，滯先王之蘧廬者哉！故當知其自知，得其自得，以斯爲善，不亦宜乎！</span>吾所謂臧者，非所謂仁義之謂也，任其性命之情而已矣；<span class="jiazhu"><span class="yinwen">注</span>謂仁義爲善，則損身以殉之，此於性命還自不仁也。身且不仁，其如人何！故任其性命，乃能及人，及人而不累於己，彼我同於自得，斯可謂善也。<span class="yinwen">疏</span>夫曾參史魚楊朱墨翟，此四子行仁義者，葢率性任情，稟之天命，譬彼駢枝，非由學得。而惑者覩曾史之仁義，言放效之可成；聞離曠之聰明，謂庶幾之必致；豈知造物而亭毒之乎！故王弼注易云，不性其情，焉能久行其致，斯之謂也。<span class="yinwen">釋文</span><span class="normal">不累</span>劣僞反。後皆倣此。</span>吾所謂聰者，非謂其聞彼也，自聞而已矣；吾所謂明者，非謂其見彼也，自見而已矣。<span class="jiazhu"><span class="yinwen">注</span>夫絶離棄曠，自任聞見，則萬方之聰明莫不皆全也。<span class="yinwen">疏</span>夫希離慕曠，見彼聞他，心神馳奔，耳目竭喪，此乃愚闇，豈曰聰明！若聽耳之所聞，視目之所見，保分任真，不蕩於外者，即物皆聰明也。</span>夫不自見而見彼，不自得而得彼者，是得人之得而不自得其得者也，適人之適而不自適其適者也。<span class="jiazhu"><span class="yinwen">注</span>此舍己效人者也，雖效之若人，而己已亡矣。<span class="yinwen">疏</span>夫不能視見之所見而見目以求離<span class="shanchu" data-rel="未"></span><span class="buzi" data-rel="">朱</span>之明，不能知知之所知而役知以慕史魚之義者，斯乃僞情學人之得，非謂率性自得己得也。既而僞學外顯，效彼悦人，作僞心勞，故不自適其適也。<span class="yinwen">釋文</span><span class="normal">舍己</span>音捨。</span>夫適人之適而不自適其適，雖盜跖與伯夷，是同爲淫僻也。<span class="jiazhu"><span class="yinwen">注</span>苟以失性爲淫僻，則雖所失之塗異，其於失之一也。<span class="yinwen">疏</span>淫，滯也。僻，邪也。夫保分率性，正道也；尚名好勝，邪淫也。是以捨己逐物，開希幸之路者，雖伯夷之善，盜跖之惡，亦同爲邪僻也。重舉適人之適者，此<span class="shanchu" data-rel="疊"></span><span class="buzi" data-rel="">結</span><span class="jiaozhusup">【校：「疊」，《南華真經注疏》從道藏成疏本、輯要本作「結」。據之改。】</span>前生後以起文勢故也。</span>余愧乎道德，是以上不敢爲仁義之操，而下不敢爲淫僻之行也。<span class="jiazhu"><span class="yinwen">注</span>愧道德之不爲，謝冥復之無跡，故絶操行，忘名利，從容吹累，遺我忘彼，若斯而已矣。<span class="yinwen">疏</span>夫虛通之道，至忘之德，絶仁絶義，無利無名。而莊生妙體環中，遊心物表，志操絶乎仁義，心行忘乎是非；體自然之無有，愧道德之不爲。而言上下者，顯仁義淫僻之優劣也。而云余愧不敢者，示謙也。郭注云從容吹累者，從容，猶閒放；而吹累，動而無心也。吹，風也；累，塵；猶清風之動，微塵輕舉也。<span class="yinwen">釋文</span><span class="normal">愧乎</span>崔本作䁛，云：䁛，愧同。<span class="normal">之行</span>下孟反。注同。<span class="normal">冥復</span>音服。<span class="normal">從容</span>七容反。<span class="normal">吹</span>如字，又昌僞反。字亦作炊。</span></p> 



</div></body></html>