<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>莊子集釋-則陽第二十五</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="則陽第二十五">則陽第二十五</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="jiazhu">（音義）〔釋文〕</span>以人名篇。</span></p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>則陽游於楚，<span class="jiazhu"><span class="yinwen">疏</span>姓彭，名陽，字則陽，魯人。游事諸侯，後入楚，欲事楚文王。<span class="yinwen">釋文</span><span class="normal">則陽</span>司馬云：名則陽，字彭陽也。一云：姓彭，名則陽，周初人也。</span>夷節言之於王，王未之見，夷節歸。<span class="jiazhu"><span class="yinwen">疏</span>夷姓，名節，楚臣也。則陽欲事於楚，故因夷節稱言於王，王既貴重，故猶未之見也。夷節所進未遂，故罷朝而歸家。<span class="yinwen">釋文</span><span class="normal">夷節</span>楚臣。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>彭陽見王果曰：「夫子何不譚我於王？」<span class="jiazhu"><span class="yinwen">疏</span>王果，楚之賢大夫也。譚，猶稱說也，本亦有作言<span class="jiaozhusup">【校：據下釋文，當刪「言」字。】</span>談字者。前因夷節，未得見王，後說王果，冀其談薦也。<span class="yinwen">釋文</span><span class="normal">王果</span>司馬云：楚賢人。<span class="normal">譚</span>音談。本亦作談。李云：說也。郭徒堪反，徐徒暗反。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>王果曰：「我不若公閲休。」<span class="jiazhu"><span class="yinwen">疏</span>若，如也。公閲休，隱者之號也。王果賢人，嫌彭陽貪榮情迫<span class="jiaozhusup">【校：「迫」原作「速」，據輯要本改。】</span>，故盛稱隱者，以抑其進趨之心也。<span class="yinwen">釋文</span><span class="normal">公閲休</span>隱士也。閲，音悦。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>彭陽曰：「公閲休奚爲者邪？」<span class="jiazhu"><span class="yinwen">疏</span>奚，何也。既稱公閲休，言己不如，故問何爲，庶聞所以。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>曰：「冬則擉鱉於江，夏則休乎山樊。有過而問者，曰：『此予宅也。』<span class="jiazhu"><span class="yinwen">注</span>言此者，以抑彭陽之進趨。<span class="yinwen">疏</span>擉，刺也。樊，傍也，亦茂林也。隆冬刺鱉，於江渚以逍遥；盛夏歸休，偃茂林而取適；既無環廡，故指山傍而爲舍。此略陳閲休之事跡也。<span class="yinwen">釋文</span><span class="normal">擉</span>初角反，又敕角反。司馬云：刺也。郭音觸，徐丁緑反，一音捉。◎盧文弨曰：舊捉作促，譌。今改正。◎慶藩案：廣韻引司馬云：擉鱉，刺鼈也。與釋文小異。<span class="normal">樊</span>音煩。李云：傍也。司馬云：陰也。<span class="titles">廣雅</span>云：邊也。<span class="normal">予宅</span>司馬云：以隱居山陰自顯也。</span>夫夷節已不能，而況我乎！吾又不若夷節。夫夷節之爲人也，无德而有知，不自許，以之神其交固，顛冥乎富貴之地，<span class="jiazhu"><span class="yinwen">注</span>言己不若夷節之好富貴，能交結，意盡形名，任知以干上也。<span class="yinwen">疏</span>顛冥，猶迷没也。言夷節交游堅固，意在榮華；顛倒迷惑，情貪富貴；實無真德，而有俗知；不能虛淡以從神，而好任知以干上。數數如此，猶自不能，況我守愚，若爲堪薦！此是王果謙遜之辭也。<span class="yinwen">釋文</span><span class="normal">有知</span>音智。注同。<span class="normal">顛冥</span>音眠。司馬云：顛冥，猶迷惑也。言其交結人主，情馳富貴。</span>非相助以德，相助消也。<span class="jiazhu"><span class="yinwen">注</span>苟進，故德薄而名消。<span class="yinwen">疏</span>消，毁損也。言則陽憑我談己於王者，此適可敗壞名行，必不益於盛德也。</span>夫凍者假衣於春，暍者反冬乎冷風。<span class="jiazhu"><span class="yinwen">注</span>言已順四時之施，不能赴彭陽之急。<span class="yinwen">疏</span>夫遭凍之人，得衣則煖；被暍之（者）〔人〕，遇水便活。乃待陽和以解凍，須寒風以救暍，雖乖人事，實順天時。履道達人，體無近惠，不進彭陽，其義亦爾。<span class="yinwen">釋文</span><span class="normal">暍</span>音謁。字林云：傷暑也。<span class="normal">之施</span>始豉反。下同。</span>夫楚王之爲人也，形尊而嚴；其於罪也，无赦如虎；非夫佞人正德，其孰能橈焉！<span class="jiazhu"><span class="yinwen">疏</span>儀形有南面之尊，威嚴據千乘之貴，赫怒行毒，猶如暴虎，戮辱蒼生，必無赦宥。自非大佞之人，不堪任使。若履正懷德之士，誰能屈撓心志而事之乎！<span class="yinwen">釋文</span><span class="normal">能橈</span>乃孝反，又呼毛反。王云：惟正德以至道服之，佞人以才辯奪之，故能泥橈之也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>故聖人，其窮也使家人忘其貧，<span class="jiazhu"><span class="yinwen">注</span>淡然無欲，樂足於所遇，不以侈靡爲貴，而以道德爲榮，故其家人不識貧之可苦。<span class="yinwen">疏</span>（御）〔禦〕寇居鄭，老萊在楚，妻孥窮窶而樂在其內。賢士尚然，況乎真聖，斯忘貧也。<span class="yinwen">釋文</span><span class="normal">淡然</span>徒暫反。</span>其達也使王公忘爵禄而化卑。<span class="jiazhu"><span class="yinwen">注</span>輕爵禄而重道德，超然坐忘，不覺榮之在身，故使王公失其所以爲高。<span class="yinwen">疏</span>韜光爲窮，顯跡爲達。哀公德友於尼父，軒轅膝步於廣成，斯皆道在<span class="jiaozhusup">【校：「在」原作「任」，據道藏成疏本、輯要本改。】</span>則尊，不拘品命，故能使萬乘之主<span class="jiaozhusup">【校：「主」原作「王」，據輯要本改。】</span>，五等之君，化其高貴之心而爲卑下之行也。<span class="yinwen">釋文</span><span class="normal">而化卑</span>居高而以卑爲本也。本或作而化卑於人也。</span>其於物也，與之爲娱矣；<span class="jiazhu"><span class="yinwen">注</span>不以爲物自苦。<span class="yinwen">疏</span>同塵涉事，與物無私，所造皆適，故未嘗不樂也。</span>其於人也，樂物之通而保己焉；<span class="jiazhu"><span class="yinwen">注</span>通彼（人）〔而〕<span class="jiaozhusup">【校：而字依世德堂本改。】</span>不喪我。<span class="yinwen">疏</span>混跡人間而無滯塞，雖復通物而不喪我，動不傷寂而常守於其真。<span class="yinwen">釋文</span><span class="normal">不喪</span>息浪反。</span>故或不言而飲人以和，<span class="jiazhu"><span class="yinwen">注</span>人各自得，斯飲和矣，豈待言哉！<span class="yinwen">疏</span>蔭芘羣生，冥同蒼昊，中和之道，各得其心，滿腹而歸，豈勞言敎！<span class="yinwen">釋文</span><span class="normal">而飲</span>於鴆反。</span>與人並立而使人化。<span class="jiazhu"><span class="yinwen">注</span>望其風而靡之。<span class="yinwen">疏</span>和光同塵，斯並立也；各反其真，斯人化也。</span>父子之宜，彼其乎歸居，<span class="jiazhu"><span class="yinwen">注</span>使彼父父子子各歸其所。<span class="yinwen">疏</span>雖復混同貴賤，而倫敍無虧，故父子君臣，各居其位，無相參冒，不亦宜乎！</span>而一閒其所施。<span class="jiazhu"><span class="yinwen">注</span>其所施同天地之德，故閒靜而不二。<span class="yinwen">疏</span>所有施惠，與四時合敍，未嘗不閒暇從容，動靜不二。<span class="yinwen">釋文</span><span class="normal">一閒</span>音閑。</span>其於人心者若是其遠也。<span class="jiazhu"><span class="yinwen">疏</span>聖人之用心，（其）〔具〕如上說，是以知其清高深遠也。◎家世父曰：父子之宜，承上家人忘其貧。子，養父者也，父，待養於子者也，所謂宜也。歸居，即據上文冬擉鱉夏休乎山樊言之。釋（文）〔名〕：閒，（蕳）〔簡〕也。謂别異其所施以求自足也，（以）〔非〕使家人忘其貧，自忘而已矣。此其遠於人心者也。</span>故曰待公閲休。」<span class="jiazhu"><span class="yinwen">注</span>欲其釋楚王而從閲休，將以靜泰之風鎮其動心也。<span class="yinwen">疏</span>此總結也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>聖人達綢繆，<span class="jiazhu"><span class="yinwen">注</span>所謂玄通。<span class="yinwen">疏</span>綢繆，結縛也。夫達道聖人，超然縣解，體知物境空幻，豈爲塵網所羈！閲休雖未極乎道，故但託而說之也。<span class="yinwen">釋文</span><span class="normal">綢</span>直周反。<span class="normal">繆</span>亡侯反。綢繆，猶纏綿也。又云：深奧也。</span>周盡一體矣，<span class="jiazhu"><span class="yinwen">注</span>無外內<span class="jiaozhusup">【校：世德堂本作內外。】</span>而皆同照。<span class="yinwen">疏</span>夫智周萬物，窮理盡性，物我不二，故混同一體也。<span class="yinwen">釋文</span><span class="normal">周盡一體</span>所鑒綢繆，精麤洞盡，故言周盡一體。一體，天也。</span>而不知其然，性也。<span class="jiazhu"><span class="yinwen">注</span>不知其然而自然者，非性如何！<span class="yinwen">疏</span>能所相應，境智冥合，不知所以，莫辨其然，故與真性符會。</span>復命摇作而以天爲師，<span class="jiazhu"><span class="yinwen">注</span>摇者自摇，作者自作，莫不復命而師其天然也。<span class="yinwen">疏</span>反乎真根，復於本命，雖復摇動，順物而作，動靜無心，合於天地，故師於二儀也。<span class="yinwen">釋文</span><span class="normal">復命摇作</span>摇，動也。萬物動作生長，各有天然，則是復其命也。</span>人則從而命之也。<span class="jiazhu"><span class="yinwen">注</span>此非赴名而高其跡。（師）〔帥〕<span class="jiaozhusup">【校：帥字依世德堂本改。】</span>性而動，其跡自高，故人不能下其名也。<span class="yinwen">疏</span>命，名也。合道聖人，本無名字，爲有清塵可慕，故人從後而名之。<span class="yinwen">釋文</span><span class="normal">命之也</span>命，名也。</span>憂乎知而所行恆无幾時，其有止也若之何！<span class="jiazhu"><span class="yinwen">注</span>任知（其）〔而〕<span class="jiaozhusup">【校：而字依趙諫議本改。】</span>行，則憂患相繼。<span class="yinwen">疏</span>任知爲物，憂患斯生，心靈易奪，所行無幾，攀緣念慮，寧有住時！假令神禹，無奈之何！<span class="yinwen">釋文</span><span class="normal">憂乎知</span>音智。<span class="normal">而所行恆無幾</span>居豈反。<span class="normal">時其有止也若之何</span>王云：憂乎智，謂有爲者以形智不至爲憂也。不知用智必喪，喪而更以不智爲憂，及其智之所行有弊無濟，故其憂患相接無須臾停息，故曰恆無幾時其有止也，不能遺智去憂，非可憂如何！</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>生而美者，人與之鑑，不告則不知其美於人也。<span class="jiazhu"><span class="yinwen">注</span>鑑，鏡也，鑑物無私，故人美之。今夫鑑者，豈知鑑而鑑耶？生而可鑑，則人謂之鑑耳，若人不相告，則莫知其美於人，譬之聖人，人與之名<span class="jiaozhusup">【校：此下當有脫漏，輯要本「人與之名」一句作「與之名而不知也」，可從。】</span>。<span class="yinwen">疏</span>鑑，鏡也。告，語也。夫鏡生明照<span class="jiaozhusup">【校：此句原作「夫生明照」，此從輯要本補「鏡」字。中華點校本則改「夫」爲「天」，未補字，此不從。】</span>，照物無私，人愛慕之，故名爲鏡，若人不相告語，明鏡本亦無名。此起譬也。<span class="yinwen">釋文</span>》則不知其美於人》生便有見物之美而爲無心，人與作名言鏡耳，故人美之。若不相告，即莫知其美於人。</span>若知之，若不知之，若聞之，若不聞之，其可喜也終无已，<span class="jiazhu"><span class="yinwen">注</span>夫鑑之可喜，由其無情，不問知與不知，聞與不聞，來即鑑之，故終無已。若鑑由聞知，則有時而廢也。<span class="yinwen">疏</span>已，止也。夫鏡之照物，義在無情，不問怨親，照恆平等。若不聞而不知，鏡亦不照，既有聞知，鏡能照之，斯則事涉間奪，有時休廢矣，焉能久照乎！只爲凝照無窮，故爲人之所喜好也。◎慶藩案：王氏念孫曰：終無已者，終，竟也，竟無已時也。</span>人之好之亦无已，性也。<span class="jiazhu"><span class="yinwen">注</span>若性所不好，豈能久照！<span class="yinwen">疏</span>鏡之能照，出自天然，人之喜好，率乎造物，既非矯性，所以無窮。<span class="yinwen">釋文</span><span class="normal">好之</span>呼報反。注同。</span>聖人之愛人也，人與之名，不告則不知其愛人也。<span class="jiazhu"><span class="yinwen">注</span>聖人無愛若鏡耳。然而事濟於物，故人與之名，若人不相告，則莫知其愛人也。<span class="yinwen">疏</span>聖人澤被蒼生，恩流萬代，物荷其德，人與之名，更相告語，嘉號斯起。不若然者，豈有聖名乎！</span>若知之，若不知之，若聞之，若不聞之，其愛人也終无已，<span class="jiazhu"><span class="yinwen">注</span>蕩然以百姓爲芻狗，而道合於愛人，故能無已。若愛之由乎聞知，則有時而衰也。<span class="yinwen">疏</span>夫聖德遐曠，接物無私，亭毒羣生，芻狗百姓，豈待知聞而後愛之哉！只爲慈救無偏，故德無窮已。此合（諭）〔喻〕也。</span>人之安之亦无已，性也。<span class="jiazhu"><span class="yinwen">注</span>性之所安，故能久。<span class="yinwen">疏</span>安，定也。夫靜而與陰同德，動而與陽同波，故無心於動靜也。故能疾雷破山而恆定，大風振海而不驚，斯率其真性者也。若矯性僞情，則有時而動矣。故王弼云，不性其情，焉能久行其企！</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>舊國舊都，望之暢然；<span class="jiazhu"><span class="yinwen">注</span>得舊猶暢然，況得性乎！<span class="yinwen">疏</span>國都，（諭）〔喻〕其真性也。夫少失本邦，流離他邑，歸望桑梓，暢然喜歡。況喪道日淹，逐末未<span class="jiaozhusup">【校：「未」原作「來」，據輯要本改。】</span>久，今既還原反本，故曰暢然。<span class="yinwen">釋文</span><span class="normal">暢然</span>喜悦貌。</span>雖使丘陵草木之緡，<span class="jiazhu"><span class="yinwen">注</span>緡，合也。<span class="yinwen">釋文</span><span class="normal">之緡</span>民忍反，徐音昏。郭云：合也。司馬云：盛也。</span>入之者十九，猶之暢然。況見見聞聞者也，<span class="jiazhu"><span class="yinwen">注</span>見所嘗見，聞所嘗聞，而猶暢然，況體其性也！<span class="jiaozhusup">【校：「況體其性也」原作「況體其體用其性也」，據道藏成疏本、輯要本删。】</span><span class="yinwen">疏</span>緡，合也。舊國舊都，荒廢日久，丘陵險陋，草木叢生；入中相訪，十人識九，見所曾見，聞所曾聞，懷生之情，暢然歡樂。況喪道日久，流没生死，忽然反本，會彼真原，歸其重玄之鄉，見其至道之境，其爲樂也，豈易言乎！<span class="yinwen">釋文</span><span class="normal">十九</span>謂見十識九也。<span class="normal">見見聞聞</span>見所見，聞所聞。◎俞樾曰：緡字，釋文引司馬云盛也，郭注云合也，於義俱通。入之者十九，釋文曰謂見十識九也，此未得其義。入者，謂入於丘陵草木所掩蔽之中也。入之者十九，則其出於外而可望見者止十之一耳，而猶覺暢然喜悦，故繼之曰況見見聞聞者也。郭注曰，見所嘗見，聞所嘗聞，而猶暢然，則於況見見聞聞句不復可通，遂增益之曰況體其體用其性也，於莊子本義不合矣。</span>以十仞之臺縣眾閒者也！<span class="jiazhu"><span class="yinwen">注</span>眾之所習，雖危猶閒，況聖人之無危！<span class="yinwen">疏</span>七尺曰仞。臺高七丈，可謂危縣，人眾數登，遂不怖懼。習以性成，尚自寬閒，而況得真，何往不安者也！<span class="yinwen">釋文</span><span class="normal">臺縣</span>音玄。<span class="normal">眾閒</span>音閑。注同。元嘉本作閑。◎俞樾曰：此承見見聞聞而言。以十仞之臺而縣於眾人耳目之間，此人所共見共聞者，非猶夫丘陵草木之緡入之者十九也，其爲暢然可知矣。郭注曰，眾之所習，雖危猶閒。此誤讀間爲閑，於義殊不可通。葢由不解上文，故於此亦失其旨。◎家世父曰：說文：閒，隙也。周禮匠人井閒、成閒、同閒，凡空處謂之閒，屋空處亦曰閒。十仞之臺，縣之眾閒，傑然獨出，見見聞聞不能揜也。得其環中以隨成，不以之見於外而自得之於中，乃可以應無窮。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>冉相氏得其環中以隨成，<span class="jiazhu"><span class="yinwen">注</span>冉相氏，古之聖王也。居空以隨物，物自成。<span class="yinwen">疏</span>冉相氏，三皇以前無爲皇帝也。環，中之空也。言古之聖王，得真空之道，體環中之妙，故道順羣生，混成庶品。<span class="yinwen">釋文</span><span class="normal">冉相</span>息亮反。注同。郭云：冉相氏，古聖王。◎俞樾曰：路史循蜚紀有冉相氏。</span>與物无終无始，无幾无時。<span class="jiazhu"><span class="yinwen">注</span>忽然與之俱往。<span class="yinwen">疏</span>無始，無過去；無終，無未來也；無幾無時，無見在也。體化合變，與物俱往，故無三時也。</span>日與物化者，一不化者也，<span class="jiazhu"><span class="yinwen">注</span>日與物化，故常無我，常無我，故常不化也。<span class="yinwen">疏</span>順於日新，與物俱化者，動而常寂，故凝寂一道，嶷然不化。</span>闔嘗舍之！<span class="jiazhu"><span class="yinwen">注</span>言夫爲者，何不試舍其所爲（之）<span class="jiaozhusup">【校：之字依覆宋本及王叔岷說刪。】</span>乎？<span class="yinwen">疏</span>闔，何也。言體空之人，冥於造物，千變萬化而與化俱往，曷嘗暫相舍離也！<span class="yinwen">釋文</span><span class="normal">嘗舍</span>音捨。注同。</span>夫師天而不得師天，<span class="jiazhu"><span class="yinwen">注</span>唯無所師，乃得師天。<span class="yinwen">疏</span>師者，倣傚之名；天者，自然之謂。夫大塊造物，率性而動，若有心師學，則乖於自然，故不得也。</span>與物皆殉，其以爲事也若之何？<span class="jiazhu"><span class="yinwen">注</span>雖師天猶未免於殉，奚足事哉！師天猶不足稱事，況又不師<span class="jiaozhusup">【校：「不師」，續古逸本作「下斯」。】</span>耶！<span class="yinwen">疏</span>殉者，逐也，求也。夫有心倣傚造化而與物俱往者，此不率其本性也，奚足以爲脩其事業乎！尚有所求，故是殉也。夫師猶有稱殉，況（拾）〔捨〕己逐物，其如之何！<span class="yinwen">釋文</span><span class="normal">皆殉</span>辭俊反。◎家世父曰：其有止也，通乎命者也；其以爲事，應乎物者也；其舍之也。盡性復命，渾人己而化之也。云若之何者，如是之爲道也。</span>夫聖人未始有天，未始有人，未始有始，未始有物，<span class="jiazhu"><span class="yinwen">疏</span>夫得中聖人，達於至理，故能人天雙遣，物我兩忘。既曰無終，何嘗有始！率性合道，不復師天。</span>與世偕行而不替，所行之備而不洫，其合之也若之何？<span class="jiazhu"><span class="yinwen">注</span>都無，乃冥合。<span class="yinwen">疏</span>替，廢也。洫<span class="jiaozhusup">【校：「洫」字據上下文意補。】</span>，堙塞也。混同人事，與世並行，接物隨時，曾無廢闕。然人間否泰，備經之矣，而未嘗堙塞，所遇斯通，無心師學，自然合道，如何倣效，方欲契真？固不可也。<span class="yinwen">釋文</span><span class="normal">所行之備而不洫</span>音溢。郭許的反，李虛域反，濫也。王云：壞敗也。無心偕行，何往而不至，故曰皆殉也。所行行備而物我無傷，故無壞敗也。</span>湯得其司御門尹登恆爲之傅之，<span class="jiazhu"><span class="yinwen">注</span>委之百官而不與焉。<span class="yinwen">疏</span>姓門，名尹。（且）〔亦〕言：門尹，官號也，姓登，名恆。殷湯聖人，忘懷順物，故得良臣御事，既爲師傅，玄默端拱而不爲也。<span class="yinwen">釋文</span><span class="normal">門尹登恆</span>向云：門尹，官名，登恆，人名。<span class="normal">爲之</span>于僞反。下同。<span class="normal">傅之</span>音付。下同。<span class="normal">不與</span>音預。</span>從師而不囿；<span class="jiazhu"><span class="yinwen">注</span>任其自聚，非囿之也；縱其自散，非解之也。<span class="yinwen">疏</span>從，任也。囿，聚也。虛淡無爲，委任師傅，終不積聚而爲己功。</span>得其隨成。爲之司其名；<span class="jiazhu"><span class="yinwen">注</span>司御之屬，亦能隨物之自成<span class="jiaozhusup">【校：「成」原作「然」，據續古逸本改。】</span>也，而湯得之，所以名寄於物而功不在己。<span class="yinwen">疏</span>良臣受委，隨物而成，推功司御，名不在己。</span>之名嬴法，得其兩見。<span class="jiazhu"><span class="yinwen">注</span>名法者，已過之跡耳<span class="jiaozhusup">【校：世德堂本耳作而。】</span>，非適足也。故曰，嬴然無心者，寄治於羣司，則其名跡並見於彼。<span class="yinwen">疏</span>嬴然，無心也。見。顯也。成物之名，聖跡之法，並是師傅而不與焉。故名法二事，俱顯於彼，嬴然閒放，功成弗居也。<span class="yinwen">釋文</span><span class="normal">之名嬴</span>音盈。<span class="normal">法得其兩見</span>賢遍反。注同。得其隨成之道以司其名，名實法立，故得兩見，猶人鑑之相得也。◎家世父曰：隨成者，渾成者也；兩見者，對待者也。說文：傅，相也。即輔相之義。隨成，可以爲相矣。仲尼之盡慮，亦輔相也，是亦對待也。司者，察也。名之嬴，法之絀也。<span class="titles">爾雅</span>釋詁：法，常也。老子名可名，非常名。察其名跡之所至而可知其成，故曰兩見。<span class="normal">寄治</span>直吏反。</span>仲尼之盡慮，爲之傅之。<span class="jiazhu"><span class="yinwen">注</span>仲尼曰：天下何思何慮！慮已盡矣，若有纖芥之慮，豈得寂然不動，應感無窮，以輔萬物之自然也！<span class="yinwen">疏</span>傅，輔也。盡，絶也。孔丘聖人，忘懷絶慮，故能開化羣品，輔稟自然。若藴纖芥有心，豈能坐忘應感！</span>容成氏曰：「除日无歲，<span class="jiazhu"><span class="yinwen">注</span>今所以有歲而存日者，爲有死生故也。若無死無生，則歲日之計除。<span class="yinwen">疏</span>容成，古之聖王也。歲日者，時敍之名耳。爲計於時日，故有生死，生死無矣，故歲日除焉。<span class="yinwen">釋文</span><span class="normal">容成</span>老子師也。◎俞樾曰：<span class="titles">漢書</span>藝文志陰陽家有容成子十四篇，房中家又有容成陰道二十六卷，此即老子之師也。列子湯問篇黃帝與容成子居空峒之上，同齋三月。當是别一人。淮南本經篇昔容成氏之時，道路雁行列處，託嬰兒於巢上，置餘糧於畝首，虎豹可尾，虺蛇可蹍，而不知其所由然。此則當爲上古之君，即莊子胠篋之容成氏，與大庭、伯皇、中央、栗陸諸氏並稱者也。而高誘注乃云，容成氏，黃帝時造曆日者，則以爲黃帝之臣矣。此以說列子湯問篇與黃帝同居空峒之容成氏，乃爲得之，非此容成也。合諸說觀之，容成氏有三：黃帝之君，一也；黃帝之臣，二也；老子之師，三也。然老子生年究不可考，其師或即黃帝之臣，未可知也。</span>无內无外。」<span class="jiazhu"><span class="yinwen">注</span>無彼我則無內外也。<span class="yinwen">疏</span>內，我也。外，物也。爲計死生，故有內名。歲日既遣，物我何施！</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>魏瑩與田侯牟約，田侯牟背之。魏瑩怒，將使人刺之。<span class="jiazhu"><span class="yinwen">疏</span>瑩，魏惠王名也。田侯，即齊威王也，名牟，桓公之子，田恆之後，故曰田侯。齊魏二國，約誓立盟，不相征伐。盟後未幾，威王背之，故魏侯瞋怒，將使人刺而殺之。其盟在齊威二十六年，魏惠八年。<span class="yinwen">釋文</span><span class="normal">魏瑩</span>郭本作罃，音瑩磨之瑩。今本多作瑩。乙耕反。司馬云：魏惠王也。◎盧文弨曰：舊作罃與作瑩互易，文頗不順。且今書實多作瑩字，今改正。史表梁惠王之名作罃。<span class="normal">與田侯</span>一本作田侯牟。司馬云：田侯，齊威王也，名牟，桓公子。案<span class="titles">史記</span>，威王名因，不名牟。◎盧文弨曰：案今書有牟字。<span class="titles">史記</span>威王名因齊，戰國策亦同。◎俞樾曰：<span class="titles">史記</span>威王名因齊。田齊諸君無名牟者，惟桓公名午，與牟字相似。牟或午之譌。然齊桓公午與梁惠王又不相值也。<span class="normal">背之</span>音佩。<span class="normal">刺之</span>七賜反。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>犀首〔公孫衍〕<span class="jiaozhusup">【校：公孫衍三字依疏文及趙諫議本補。】</span>聞而恥之曰：「君爲萬乘之君也，而以匹夫從讎！<span class="jiazhu"><span class="yinwen">疏</span>犀首，官號也，如今虎賁之類。公家之孫名衍爲此官也。諸侯之國，革車萬乘，故謂之君也。匹夫者，謂無官職夫妻相匹偶也。從讎，猶報讎也。夫君人者，一怒則伏尸流血，今乃令匹夫行刺，單使報讎，非萬乘之事，故可羞。<span class="yinwen">釋文</span><span class="normal">犀首</span>魏官名也。司馬云：若今虎牙將軍，公孫衍爲此官。元嘉本作齒首。◎慶藩案：戰國策三鮑注引司馬云：犀首，魏〔官〕<span class="jiaozhusup">【校：官字依國策鮑注補。】</span>，若今虎牙將軍。視釋文較略。<span class="normal">萬乘</span>繩證反。</span>衍請受甲二十萬，爲君攻之，虜其人民，係其牛馬，<span class="jiazhu"><span class="yinwen">疏</span>將軍孫衍，請專命受鉞，率領甲卒二十萬人，攻其齊城，必當獲勝。於是擄掠百姓，羈係牛馬，（緒）〔敍〕勳酬賞，分布軍人也。<span class="yinwen">釋文</span><span class="normal">爲君</span>于僞反。下請爲君同。</span>使其君內熱發於背。然後拔其國。忌也出走，然後抶其背，折其脊。」<span class="jiazhu"><span class="yinwen">疏</span>姓田，名忌，齊將也。抶、折，擊也。國破人亡而懷恚怒，故熱氣藴於心，癕疽發於背也。國既傾拔，獲其主將，於是擊抶其背，打折腰脊，旋師獻凱。不亦快乎！<span class="yinwen">釋文</span><span class="normal">忌也出走</span>忌畏而走。或言圍之也。元嘉本忌作亡。<span class="normal">抶</span>敕一反。三蒼云：擊也。郭云：秩，又豬栗反。◎盧文弨曰：舊秩仍作抶，譌。今書內所載音義作秩，姑從之。或疑是柣，亦不訓擊。<span class="normal">折其</span>之舌反。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>季子聞而恥之曰：「築十仞之城，城者既十仞矣，則又壞之，此胥靡之所苦也。<span class="jiazhu"><span class="yinwen">疏</span>季，姓也；子，（者）〔有〕德之稱；魏之賢臣也。胥靡，徒役人也。季子懷道，不用征伐，聞犀首請兵，羞而進諫。夫七丈之城，用功非少，城就成矣，無事壞之，此乃徒役之人濫遭辛苦。此起譬也。<span class="yinwen">釋文</span><span class="normal">季子</span>魏臣。◎俞樾曰：下十字，疑七字之誤。城者既七仞，則雖未十仞而去十仞不遠矣，故壞之爲可惜。若既十仞，則直謂之已成可耳，不當言既十仞也。下文曰，今兵不起七年矣，此王之基也，明是以七仞喻七年，其爲字誤無疑。<span class="normal">又壞</span>音怪。</span>今兵不起七年矣，此王之基也。衍亂人，不可聽也。」<span class="jiazhu"><span class="yinwen">疏</span>干戈靜息，已經七年，偃武修文，王者洪基，犀首方爲禍亂，不可聽從。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>華子聞而醜之曰：「善言伐齊者，亂人也；善言勿伐者，亦亂人也；謂伐之與不伐亂人也者，又亂人也。」<span class="jiazhu"><span class="yinwen">疏</span>華，姓；子，有德〔之〕稱；亦魏之賢臣也。善<span class="jiaozhusup">【校：「善」後據輯要本刪「巧」字。】</span>言伐齊者，謂興動干戈，故是禍亂之人，此公孫衍也。善言勿伐者，意在王之洪基，勝於敵國，有所解望，故是亂人，<span class="jiaozhusup">【校：「有所解望，故是亂人」，輯要本作「有所希望，亦是亂人」。】</span>斯季子也。謂伐與不伐亂人者，未能忘言行道，猶以是非爲心，故亦未免爲亂人，此華子自道之辭也。<span class="yinwen">釋文</span><span class="normal">華子</span>亦魏臣也。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>君曰：「然則若何？」<span class="jiazhu"><span class="yinwen">疏</span>華子遣蕩既深，王不測其所以，故問言旨，意趣如何。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>曰：「君求其道而已矣！」<span class="jiazhu"><span class="yinwen">疏</span>夫道清虛淡漠，物我兼忘，故勸求之，庶其寡欲，必能履道，爭奪自消。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>惠子聞之而見戴晉人。<span class="jiazhu"><span class="yinwen">疏</span>戴晉人，梁之賢者也。姓戴，字晉人。惠施聞華子之清言，猶恐魏王之未悟，故引戴晉，庶解所疑。<span class="yinwen">釋文</span><span class="normal">惠子</span>惠施也。<span class="normal">而見</span>賢遍反。下同。<span class="normal">戴晉人</span>梁國賢人，惠施薦之於魏王。</span>戴晉人曰：「有所謂蝸者，君知之乎？」</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>曰：「然。」<span class="jiazhu"><span class="yinwen">注</span>蝸至微，而有兩角。<span class="yinwen">疏</span>蝸者，蟲名，有類小螺也；俗謂之黃犢，亦謂之蝸牛，有兩<span class="jiaozhusup">【校：「兩」原作「四」，據輯要本改。】</span>角。君知之不？曰然，魏王答云：「我識之矣。」<span class="yinwen">釋文</span><span class="normal">蝸</span>音瓜，郭音戈。李云：蝸蟲有兩角，俗謂之蝸牛。三蒼云：小牛螺也。一云：俗名黃犢。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>「有國於蝸之左角者曰觸氏，有國於蝸之右角者曰蠻氏，時相與爭地而戰，伏尸數萬，逐北旬有五日而後反。」<span class="jiazhu"><span class="yinwen">注</span>誠知所爭者若此之細也，則天下無爭矣。<span class="yinwen">疏</span>蝸之兩角，二國存焉。蠻氏〔觸氏〕，頻相戰爭，殺傷既其不少，進退亦復淹時。此起譬也。<span class="yinwen">釋文</span><span class="normal">數萬</span>色主反。<span class="normal">逐北</span>如字，又音佩。軍走曰北。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>君曰：「噫！其虛言與？」<span class="jiazhu"><span class="yinwen">疏</span>所言奇譎，不近人情，故發噫嘆，疑其不實也。<span class="yinwen">釋文</span><span class="normal">曰噫</span>於其反。<span class="normal">言與</span>音餘。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>曰：「臣請爲君實之。<span class="jiazhu"><span class="yinwen">疏</span>必謂虛言，請陳實録。</span>君以意在四方上下有窮乎？」<span class="jiazhu"><span class="yinwen">疏</span>君以意測四方上下有極不？因斯理物，又質魏侯。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>君曰：「无窮。」<span class="jiazhu"><span class="yinwen">疏</span>魏侯答云：「上下四方，竟無窮已。」</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>曰：「知遊心於无窮，而反在通達之國，<span class="jiazhu"><span class="yinwen">注</span>人跡所及爲通達，謂今四海之內也。</span>若存若亡乎？」<span class="jiazhu"><span class="yinwen">疏</span>人跡所接爲通達也。存，有也。亡，無也。遊心無極之中，又比九州之內，語其大小，可謂如有如無也。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>君曰：「然。」<span class="jiazhu"><span class="yinwen">注</span>今自以四海爲大，然計在無窮之中，若有若無也。<span class="yinwen">疏</span>然，猶如此也。謂所陳之語不虛也。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>曰：「通達之中有魏，<span class="jiazhu"><span class="yinwen">注</span>謂魏國在四海之中。</span>於魏中有梁，<span class="jiazhu"><span class="yinwen">疏</span>昔在河東，國號爲魏，魏爲强秦所逼，徙都於梁。梁從魏而有，故曰魏中有梁也。</span>於梁中有王。王與蠻氏，有辯乎？」<span class="jiazhu"><span class="yinwen">疏</span>辯，别也。王之一國，處於六合，欲論大小，如有如無。與彼蠻氏，有何差異？此合譬也。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>君曰：「无辯。」<span class="jiazhu"><span class="yinwen">注</span>王與蠻氏，俱有限之物耳<span class="jiaozhusup">【校：趙諫議本無耳字。】</span>。有限，則不問大小，俱不得與無窮者計也，雖復天地共在無窮之中，皆蔑如也。況魏中之梁，梁中之王，而足爭哉！<span class="yinwen">疏</span>自悟己之所爭與蝸角無别也。<span class="yinwen">釋文</span><span class="normal">雖復</span>扶又反。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>客出而君惝然若有亡也。<span class="jiazhu"><span class="yinwen">注</span>自悼所爭者細。<span class="yinwen">疏</span>惝然，悵恨貌也。晉人言畢，辭出而行。君覺己非，惝然悵恨；心之悼矣，恍然如失。<span class="yinwen">釋文</span><span class="normal">惝</span>音敞。字林云：惘也。又吐蕩反。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>客出，惠子見。君曰：「客，大人也，聖人不足以當之。」<span class="jiazhu"><span class="yinwen">疏</span>聖人，謂堯舜也。晉人所談，其理弘博，堯舜之行不足以當。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>惠子曰「夫吹筦也，猶有嗃也；吹劍首者，吷而已矣。堯舜，人之所譽也；道堯舜於戴晉人之前，譬猶一吷也。」<span class="jiazhu"><span class="yinwen">注</span>曾不足聞。<span class="yinwen">疏</span>嗃，大聲；吷，小聲也。夫吹竹管，聲猶高大；吹劍環，聲則微小。唐堯俗中所譽，若於晉人之前盛談斯道者，亦何異乎吹劍首聲，曾無足可聞也！<span class="yinwen">釋文</span><span class="normal">筦</span>音管。本亦作管。<span class="normal">嗃</span>許交反，管聲也。<span class="titles">玉篇</span>呼洛反，又呼敎反。<span class="titles">廣雅</span>云：鳴也。<span class="normal">劍首</span>司馬云：謂劍環頭小孔也。<span class="normal">吷</span>音血，又呼悦反。司馬云：吷然如風過。<span class="normal">所譽</span>音餘。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>孔子之楚，舍然蟻丘之漿。<span class="jiazhu"><span class="yinwen">疏</span>螘丘，丘名也。漿，賣漿水之家也。仲尼適楚而爲聘使，路旁舍息於賣漿水之家，其家住在丘下，故以丘爲名也。<span class="yinwen">釋文</span><span class="normal">蟻丘</span>魚綺反。李云：蟻丘，山名。<span class="normal">之漿</span>李云：賣漿家。司馬云：謂逆旅舍以菰蔣草覆之也。</span>其鄰有夫妻臣妾登極者，子路曰：「是稯稯何爲者邪？」<span class="jiazhu"><span class="yinwen">疏</span>極，高也。總總，眾聚也。孔丘應聘，門徒甚多，車馬威儀，驚異常俗<span class="jiaozhusup">【校：「俗」，輯要本作「人」。】</span>，故漿家鄰舍男女羣聚，共登賣漿，觀視仲尼。子路不識，是以怪問。<span class="yinwen">釋文</span><span class="normal">登極</span>司馬云：極，屋棟也，升之以觀也。一云：極，平頭屋也。<span class="normal">稯稯</span>音總，字亦作總。李云：聚貌。本又作稷。一本作稷，初力反。◎盧文弨曰：兩稷字疑有一譌。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>仲尼曰：「是聖人僕也。<span class="jiazhu"><span class="yinwen">疏</span>古者淑人君子，均號聖人，故孔子名宜僚爲聖人也。言臣妾登極聚眾多者，是市南宜僚之僕隸也。<span class="yinwen">釋文</span><span class="normal">聖人僕</span>謂懷聖德而隱僕隸也。司馬本僕作樸，謂聖人坏樸也。</span>是自埋於民，<span class="jiazhu"><span class="yinwen">注</span>與民同。</span>自藏於畔。<span class="jiazhu"><span class="yinwen">注</span>進不榮華，退不枯槁。<span class="yinwen">疏</span>混跡泥滓，同塵氓俗，不顯其德，故自埋於民也；進不榮華，退不枯槁，隱顯出處之際，故自藏於畔也。<span class="yinwen">釋文</span><span class="normal">藏於畔</span>王云：脩田農之業，是隱藏於壠畔。</span>其聲銷，<span class="jiazhu"><span class="yinwen">注</span>損<span class="jiaozhusup">【校：趙諫議本損作捐。】</span>其名也。<span class="yinwen">釋文</span><span class="normal">銷</span>音消。司馬云：小也。<span class="normal">捐其</span>本亦作損。◎盧文弨曰：今書捐作損。</span>其志无窮，<span class="jiazhu"><span class="yinwen">注</span>規是<span class="jiaozhusup">【校：趙本規是作視長。】</span>生也。<span class="yinwen">疏</span>聲，名也。消，滅也。一榮辱，故毁滅其名；冥至道，故其心無極。</span>其口雖言，其心未嘗言，<span class="jiazhu"><span class="yinwen">注</span>所言者皆世言。<span class="yinwen">疏</span>口應人間，心恆凝寂，故不言而言，言未嘗言。</span>方且與世違而心不屑與之俱。<span class="jiazhu"><span class="yinwen">注</span>心與世異。<span class="yinwen">疏</span>道與俗反，固違於世，虛心無累，不與物同，此心跡俱異也。<span class="yinwen">釋文</span><span class="normal">不屑</span>屑，絜也，不絜世也。本或作肯。</span>是陸沈者也，<span class="jiazhu"><span class="yinwen">注</span>人中隱者，譬無水而沈也。<span class="yinwen">疏</span>寂寥虛淡，譬無水而沈，謂陸沈也。<span class="yinwen">釋文</span><span class="normal">陸沈</span>司馬云：當顯而反隱，如無水而沈也。</span>是其市南宜僚邪？」<span class="jiazhu"><span class="yinwen">疏</span>姓熊，字宜僚，居於市南，故謂之市南宜僚也。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>子路請往召之。<span class="jiazhu"><span class="yinwen">疏</span>由聞宜僚陸沈賢士，請往就舍召之。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>孔子曰：「已矣！<span class="jiazhu"><span class="yinwen">疏</span>已，止也。彼必不來，幸止勿喚。</span>彼知丘之著於己也，<span class="jiazhu"><span class="yinwen">注</span>著，明也。</span>知丘之適楚也，以丘爲必使楚王之召己也，彼且以丘爲佞人也。<span class="jiazhu"><span class="yinwen">疏</span>彼，宜僚也。著，明也。知丘明識宜僚是陸沈賢士，又知適楚必向楚王薦召之，如是則用丘爲諂佞之人也。</span>夫若然者，其於佞人也羞聞其言，而況親見其身乎！<span class="jiazhu"><span class="yinwen">疏</span>陸沈之人，率性誠直，其於邪佞，恥聞其言，況自視其形，良非所願。</span>而何以爲存？」<span class="jiazhu"><span class="yinwen">注</span>不如舍之以從其志。<span class="yinwen">疏</span>而，汝也。存，在也。匿影銷聲，久當逃避，汝何爲請召，謂其猶在？</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>子路往視之，其室虛矣。<span class="jiazhu"><span class="yinwen">注</span>果逃去也。<span class="yinwen">疏</span>仲由無鑑，不用師言，遂往其家，庶觀盛德。而辭聘情切，宜僚已逃，其屋虛矣。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>長梧封人問子牢曰：「君爲政焉勿鹵莽，治民焉勿滅裂。<span class="jiazhu"><span class="yinwen">注</span>鹵莽滅裂，輕脱忽<span class="jiaozhusup">【校：「忽」原作「末」，據輯要本改。】</span>略，不盡其分。<span class="yinwen">疏</span>長梧，地名，其地有長樹之梧，因以名焉。封人，（也）即此地守疆之人。子牢，孔子弟子，姓琴，宋（鄉）〔卿〕也。爲政，行化也。治民，宰割<span class="jiaozhusup">【校：「割」，輯要本作「邑」，當從。】</span>也。鹵莽，不用心也。滅裂，輕薄也。夫民爲邦本，本固則邦寧，唯當用意養人，亦不可輕爾搔擾。封人有道。故戒子牢。<span class="yinwen">釋文</span><span class="normal">長梧封人</span>長梧，地名。封人，守封疆之人。<span class="normal">子牢</span>司馬云：即琴牢，孔子弟字。◎慶藩案：琴張，孔子弟子，經傳中無作琴牢子牢者。惟孔子家語弟子有琴張。一名牢，字子開，亦字張，衞人也。是琴〔張〕始見於家語，其書乃王子雍所僞撰，不足爲據。賈逵鄭眾注左傳，以琴張爲顓孫師。服虔駮之云：子張少孔子四十餘歲，孔子是時四十，知未有子張。趙岐注孟子，亦以琴張爲子張，云：子張善鼓琴，號曰琴張。（葢又據禮記子張既除喪數語而附會者也。）尤爲不經。琴張子牢，本非一人也，司馬此說非。<span class="titles">漢書</span>古今人表作琴牢，亦淺學者據家語改之也。如<span class="titles">漢書</span>有琴牢，則賈鄭服各注早據之以釋牢曰琴張矣。<span class="titles">論語</span>鄭注、孟子趙岐注及左傳同。<span class="normal">鹵</span>音魯。<span class="normal">莽</span>莫古反，又如字。<span class="normal">滅裂</span>猶短草也。李云：謂不熟也。郭云：鹵莽滅裂，輕脱末略，不盡其分也。司馬云：鹵莽，猶麤粗也。謂淺耕稀種也。滅裂，斷其草也。◎盧文弨曰：案麤，千奴反；粗，才古反；二字古多連用。如春秋繁露俞（予）〔序〕<span class="jiaozhusup">【校：序字依繁露改。】</span>篇云：始於麤粗，終於精微。論衡正說篇云：略正題目麤粗之說，以照篇中微妙之文。其他以麤觕連用者亦多，猶麤粗也。有欲改爲粗疏者，故正之。</span>昔予爲禾，耕而鹵莽之，則其實亦鹵莽而報予；芸而滅裂之，其實亦滅裂而報予。<span class="jiazhu"><span class="yinwen">疏</span>爲禾，猶種禾也。芸，拔草也。耕地不深，鉏治不熟，至秋收時，嘉實不多，皆由疏略。故致斯報也。<span class="yinwen">釋文</span><span class="normal">芸</span>音云，除草也。</span>予來年變齊，深其耕而熟耰之，<span class="jiazhu"><span class="yinwen">注</span>功盡其分，無爲之至<span class="jiaozhusup">【校：世德堂本作無所不至，趙諫議本所作爲。】</span>。<span class="yinwen">釋文</span><span class="normal">變齊</span>才細反。司馬如字，云：變更也，謂變更所法也。齊，同也。<span class="normal">耰</span>音憂。司馬云：鋤也。<span class="titles">廣雅</span>云：推也。字林云：摩田器也。</span>其禾蘩以滋，予終年厭飧。」<span class="jiazhu"><span class="yinwen">疏</span>變，改也。耕，治也。耰，芸也。去歲爲田，亟遭飢餧，今年藝植，故改法深耕。耕墾既深，鉏耰又熟，於是禾苗蘩茂。子實滋榮，寬歲足飧，故其宜矣。<span class="yinwen">釋文</span><span class="normal">厭湌</span>音孫。本又作飧<span class="jiaozhusup">【校：今本作飧。】</span>。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>莊子聞之曰：「今人之治其形，理其心，多有似封人之所謂，<span class="jiazhu"><span class="yinwen">疏</span>今世之人，澆浮輕薄，馳情欲境，倦而不休，至於治理心形，例如封人所謂。莊周聞此，因而論之。</span>遁其天，離其性，滅其情，亡其神，以眾爲。<span class="jiazhu"><span class="yinwen">注</span>夫遁離滅亡，以眾爲之所致<span class="jiaozhusup">【校：世德堂本致作至。】</span>也。若各至<span class="jiaozhusup">【校：趙諫議本至作致。】</span>其極，則何患也。<span class="yinwen">疏</span>逃自然之理，散淳和之性，滅真實之情，失養神之道者，皆以徇逐分外，多滯有爲故也。<span class="yinwen">釋文</span><span class="normal">離其</span>力智反。下同。<span class="normal">以眾爲</span>如字。王云：凡事所可爲者也。遁離滅亡，皆由眾爲。眾爲，所謂鹵莽也。司馬本作爲僞。</span>故鹵莽其性者，欲惡之孽，爲性萑葦<span class="jiazhu"><span class="yinwen">注</span>萑葦害黍稷，欲惡傷正性。<span class="yinwen">疏</span>萑葦，蘆也。夫欲惡之心，多爲妖孽。萑葦害黍稷，欲惡傷真性，皆由鹵莽浮僞，故致其然也。<span class="yinwen">釋文</span><span class="normal">欲惡</span>烏路反。注並同。<span class="normal">之孽</span>魚列反。<span class="normal">萑</span>音丸，葦類。<span class="normal">葦</span>於鬼反，蘆也。</span>蒹葭，始萌以扶吾形，<span class="jiazhu"><span class="yinwen">注</span>形扶疏則神氣傷。<span class="yinwen">疏</span>蒹葭，亦蘆也。夫穢草初萌，尚易除翦，及扶疏盛茂，必害黍稷。亦猶欲心初萌，尚易止息，及其昏溺，戒之在微。故老子云，其未兆易謀也。<span class="yinwen">釋文</span><span class="normal">蒹</span>古恬反，薕也。<span class="normal">葭</span>音加，亦蘆也。◎俞樾曰：爲性萑葦蒹葭，六字爲句。郭於萑葦下出注云，萑葦害禾稷，欲惡傷正性。此失其讀也。始萌以扶吾形，尋擢吾性，尋與始相對爲義，尋之言寖尋也。<span class="titles">漢書</span>郊祀志寖尋於泰山矣，晉灼曰：尋，遂往之意也。始萌以扶吾形，言其始若足以扶助吾形也；尋擢吾性，言寖尋既久則拔擢吾性也。郭解扶吾形曰，形扶疏則神氣傷，亦爲失之。</span>尋擢吾性；<span class="jiazhu"><span class="yinwen">注</span>以欲惡引性，不止於當。<span class="yinwen">疏</span>尋，引也。擢，拔也。以欲惡之事誘引其心，遂使拔擢真性，不止於當也。</span>並潰漏發，不擇所出，漂疽疥癕，內熱溲膏是也。」<span class="jiazhu"><span class="yinwen">注</span>此鹵莽之報也。故治性者，安可以不齊其至分！<span class="yinwen">疏</span>潰漏，人冷瘡也。漂疽，熱毒腫也。癕，亦疽之類也。溲膏，溺精也。耽滯物境，没溺聲色，故致精神昏亂，形氣虛羸，眾病發動，不擇處所也。<span class="yinwen">釋文</span><span class="normal">並潰</span>回內反。<span class="normal">漏發</span>李云：謂精氣散泄，上潰下漏，不擇所出也。<span class="normal">漂</span>本亦作瘭。徐敷妙反，又匹招反，一音必招反。<span class="normal">疽</span>七餘反。瘭疽，謂病瘡膿出也。<span class="normal">疥</span>音界。<span class="normal">溲</span>本或作廋，所求反。<span class="normal">膏</span>司馬云：謂虛勞人尿上生肥白沫也。皆爲利欲感動，失其正氣，不如深耕熟耰之有實。<span class="normal">不齊</span>才細反，又如字。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>柏矩學於老耼，曰：「請之天下遊。」<span class="jiazhu"><span class="yinwen">疏</span>柏，姓；矩，名。懷道之士，老子門人也。請遊行宇內，觀風化，察物情也。<span class="yinwen">釋文</span><span class="normal">柏矩</span>有道之人。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>老耼曰：「已矣！天下猶是也。」<span class="jiazhu"><span class="yinwen">疏</span>老子止之，不許其往，言天下物情，與此處無别也。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>又請之，老耼曰：「汝將何始？」<span class="jiazhu"><span class="yinwen">疏</span>鄭重殷勤，所請不已，方問行李欲先往何邦。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>曰：「始於齊。」<span class="jiazhu"><span class="yinwen">疏</span>柏矩魯人，與齊相近，齊人無道，欲先行也。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>至齊，見辜人焉，推而强之，解朝服而幕之，<span class="jiazhu"><span class="yinwen">疏</span>游行至齊，以觀風化，忽見罪人，刑戮而死。於是推而强之，令其正卧，解取朝服，幕而覆之。<span class="yinwen">釋文</span><span class="normal">辜</span>辜，罪也。李云：謂應死人也。元嘉本作幸人。◎盧文弨曰：幸或是罪之誤。◎俞樾曰：釋文，辜，罪也。李云，謂應死人也，此失其義。辜，謂辜磔也。周官掌戮殺王之親者辜之，鄭注：辜之言枯也，謂磔之。是其義。漢景帝紀改磔曰棄市，顔注：磔，謂張其尸也。是古之辜磔人者，必張其尸於市，故柏矩推而强之，解朝服而幕之也。<span class="normal">强之</span>其良反。字亦作彊。<span class="normal">朝服</span>直遥反。<span class="normal">幕</span>音莫。司馬云：覆也。</span>號天而哭之曰：「子乎子乎！天下有大菑，子獨先離之，曰莫爲盜！莫爲殺人！<span class="jiazhu"><span class="yinwen">注</span>殺人大菑，謂自此以下事。大菑既有，則雖戒以莫爲，其可得已乎！<span class="yinwen">疏</span>離，罹也。菑，禍也。號叫上天，哀而大哭，慜其枉濫，故重曰子乎。爲盜殺人，世間大禍，子獨何罪，先此遭罹！大菑之條，具列於下。又解：所謂辜人，則朝士是也。言其强相推讓以被朝服，重爲羅網以羅<span class="jiaozhusup">【校：「羅」原作「繼」，據道藏成疏本、輯要本改。】</span>黎元，故告天哭之，明菑由斯起。預張之網，列在下文。◎俞樾曰：子乎子乎，乃歎辭也。詩綢繆子兮子兮，毛傳：子兮者，嗟茲也。管子小稱篇嗟茲乎，聖人之言長乎哉！<span class="titles">說苑</span>貴德篇曰，嗟茲乎，我窮必矣！並以嗟茲爲歎辭。說詳經義述聞。此云子乎子乎，正與子兮子兮同義。子當讀爲嗞。釋文子字不作音，葢失其義久矣。<span class="yinwen">釋文</span><span class="normal">號天</span>户刀反。<span class="normal">大菑</span>音哉。<span class="normal">離之</span>離，著也。</span>榮辱立，然後覩所病；<span class="jiazhu"><span class="yinwen">注</span>各自得則無榮辱，得失紛紜，故榮辱立，榮辱立則夸其所謂辱而跂其所謂榮矣。奔馳乎夸跂之間，非病如何！<span class="yinwen">疏</span>軒冕爲榮，戮恥爲辱，奔馳取舍，非病如何！</span>貨財聚，然後覩所爭。<span class="jiazhu"><span class="yinwen">注</span>若以知足爲富，將何爭乎！<span class="yinwen">疏</span>珍寶彌積，馳競斯起。</span>今立人之所病，聚人之所爭，窮困人之身使无休時，欲无至此，得乎！<span class="jiazhu"><span class="yinwen">注</span>上有所好，則下不能安其本分。<span class="yinwen">疏</span>賞之以軒冕，玩之以珠璣，遂使羣品奔馳，困而不止，欲令各安本分，其可得乎！<span class="yinwen">釋文</span><span class="normal">所好</span>呼報反。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>古之君人者，以得爲在民，以失爲在己；<span class="jiazhu"><span class="yinwen">注</span>君莫之失，則民自得矣。<span class="yinwen">疏</span>推功於物，故以得在民；受國不祥，故以失在己。</span>以正爲在民，以枉爲在己；<span class="jiazhu"><span class="yinwen">注</span>君莫之枉，則民自正。<span class="yinwen">疏</span>無爲任物，正在民也；引過責躬，枉在己也。</span>故一物<span class="jiaozhusup">【校：「物」原作「形」，據上下文改。】</span>有失其形者，退而自責。<span class="jiazhu"><span class="yinwen">注</span>夫物之形性何爲而失哉？皆由人君撓之以至斯患耳，故自責<span class="jiaozhusup">【校：趙諫議本責下有也字。】</span>。<span class="yinwen">疏</span>夫人受氣不同，稟分斯異，令各任其能，則物皆自得。若有一物失所，虧其形性者，則引過歸己，退而責躬。昔殷湯自翦，千里來霖，是也。</span>今則不然。<span class="jiazhu"><span class="yinwen">疏</span>步驟殊時，澆淳異世，故今之馭物者則不復如此也。</span>匿爲物而愚不識，<span class="jiazhu"><span class="yinwen">注</span>反其性，匿也；用其性，顯也；故爲物所顯則皆識。<span class="yinwen">疏</span>所作憲章，皆反物性，藏匿罪名，愚妄不識，故罪名者眾也。<span class="yinwen">釋文</span><span class="normal">匿</span>女力反。<span class="normal">爲物而愚</span>一本作遇。◎俞樾曰：下文大爲難而罪不敢，重爲任而罰不勝，遠其塗而誅不至，曰罪，曰罰，曰誅，皆謂加之以刑也。此曰愚，則與下文不一律矣。釋文曰：愚，一本作遇。遇疑過字之誤。<span class="titles">廣雅</span>釋詁曰：過，責也。因其不識而責之，是謂過不識。吕覽適威篇曰：煩爲敎而過不識，數爲令而非不從，巨爲危而罪不敢，重爲任而罰不勝。與此文義相似，而正作過不識。高誘注訓過爲責，可據以訂此文之誤。過誤爲遇，又臆改爲愚耳。◎慶藩案：愚與遇古通。晏子春秋外篇盛爲聲樂以淫愚民，墨子非儒篇愚作遇。韓子南面篇愚贛寙惰之民，宋乾道本愚作遇，秦策愚惑與罪人同心，姚本愚作遇。曩謂當從釋文作遇之義爲長，今案俞氏以爲過字之誤，其說更精。過遇二字，古多互譌。本書漁父篇今者丘得過也，釋文：過或作遇。讓王篇君過而遺先生食，釋文：過本亦作遇。是二字形似互誤之證。<span class="normal">不識</span>反物性而强令識之。</span>大爲難而罪不敢，<span class="jiazhu"><span class="yinwen">注</span>爲物所易則皆敢。<span class="yinwen">疏</span>法既難定，行之不易，故決定違者，斯罪之也。<span class="yinwen">釋文</span><span class="normal">大爲難而罪不敢</span>王云：凡所施爲者，皆用物之所能，則莫不易而敢矣。而故大爲艱難，令出不能，物有不敢者，則因罪之。<span class="normal">所易</span>以豉反。</span>重爲任而罰不勝，<span class="jiazhu"><span class="yinwen">注</span>輕其所任則皆勝。<span class="yinwen">釋文</span><span class="normal">不勝</span>音升。注同。</span>遠其塗而誅不至。<span class="jiazhu"><span class="yinwen">注</span>適其足力則皆至。<span class="yinwen">疏</span>力微事重而責其不勝，路遠期促而罰其後至，皆不可也。</span>民知力竭，則以僞繼之，<span class="jiazhu"><span class="yinwen">注</span>將以避誅罰也。<span class="yinwen">疏</span>智力竭盡，不免誅罰，懼罰情急，故繼之以僞。<span class="yinwen">釋文</span><span class="normal">民知</span>音智。下同。</span>日出多僞，士民安取不僞！<span class="jiazhu"><span class="yinwen">注</span>主日興僞，士民何以得其真乎！<span class="yinwen">疏</span>譎僞之風，日日而出，僞眾如草，於何得真！</span>夫力不足則僞，知不足則欺，財不足則盜。盜竊之行，於誰責而可乎？」<span class="jiazhu"><span class="yinwen">注</span>當責上也。<span class="yinwen">疏</span>夫知力窮竭，譎僞必生；賦斂益急，貪盜斯起；皆由主上無德，法令滋彰。夫能忘愛釋私，不貴珍寶，當責在上，豈罪下民乎！</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>蘧伯玉行年六十而六十化，<span class="jiazhu"><span class="yinwen">注</span>亦能順世而不係於彼我故也。<span class="yinwen">疏</span>姓蘧，名瑗，字伯玉，衞之賢大夫也。盛德高明，照達空理，故能與日俱新，隨年變化。<span class="yinwen">釋文</span><span class="normal">蘧</span>其居反。</span>未嘗不始於是之而卒詘之以非也，<span class="jiazhu"><span class="yinwen">注</span>順物而暢，物情之變然也。<span class="yinwen">疏</span>初履之年，謂之爲是，年既終謝，謂之爲非，一歲之中而是非常出，故始時之是，終詘爲非也。<span class="yinwen">釋文</span><span class="normal">詘</span>起勿反。<span class="titles">廣雅</span>云：曲也。郭音黜。</span>未知今之所謂是之非五十九非也。<span class="jiazhu"><span class="yinwen">注</span>物情之變，未始有極。<span class="yinwen">疏</span>故變爲新，以新爲是；故已謝矣，以故爲非。然則去年之非，於今成是；今年之是，來歲爲非。是知執是執非，滯新執故者，倒置之流也。故容成氏曰，除日無歲，蘧瑗達之，故隨物化也。</span>萬物有乎生而莫見其根，有乎出而莫見其門。<span class="jiazhu"><span class="yinwen">注</span>無根無門，忽爾自然，故莫見也。唯無其生亡其出者，爲能覩其門而測其根也。<span class="yinwen">疏</span>隨變而生，生無根原；任化而出，出無門户。既曰無根無門，故知無生無出。生出無門，理其如此，何年歲之可像乎！</span>人皆尊其知之所知而莫知恃其知之所不知而後知，可不謂大疑乎！<span class="jiazhu"><span class="yinwen">注</span>我所不知，物有知之者矣。故用物之知，則無所不知；獨任我知，知甚<span class="jiaozhusup">【校：世德堂本甚作其。】</span>寡矣。今不恃物以知，而自尊〔其〕<span class="jiaozhusup">【校：其字依世德堂本補。】</span>知，則物不告我，非大疑如何！<span class="yinwen">疏</span>所知者，俗知也；所不知者，真知也。流俗之人，皆尊重分别之知，銳情取捨，而莫能賴其（分别）〔不知〕<span class="jiaozhusup">【校：不知依正文改。】</span>之知以照真原，可謂大疑惑之人也。</span>已乎已乎！且无所逃。<span class="jiazhu"><span class="yinwen">注</span>不能用彼，則寄身無地。<span class="yinwen">疏</span>已，止也。夫銳情取捨，不（如）〔知〕休止，必遭禍患，無處逃形。</span>此<span class="jiaozhusup">【校：此下世德堂本有則字。】</span>所謂然與，然乎？<span class="jiazhu"><span class="yinwen">注</span>自謂然者，天下未之然也。<span class="yinwen">疏</span>各然其所然，各可其所可，彼我相對，孰是孰非乎？<span class="yinwen">釋文</span><span class="normal">然與</span>音餘，又如字。<span class="normal">然乎</span>言未然。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a>仲尼問於大史大弢、伯常騫、狶韋<span class="jiazhu"><span class="yinwen">疏</span>太史，官號也。下三人，皆史官之姓名也。所問之事，次列下文。<span class="yinwen">釋文</span><span class="normal">大史</span>音太。<span class="normal">大弢</span>吐刀反，人名。<span class="normal">伯常騫</span>起虔反，人名。<span class="normal">狶</span>本亦作俙，同。虛豈反。又音希，郭音郗，李音熙。<span class="normal">韋</span>李云：狶韋者，太史官名。</span>曰：「夫衞靈公飲酒湛樂，不聽國家之政；田獵畢弋，不應諸侯之際；其所以爲靈公者何邪？」<span class="jiazhu"><span class="yinwen">疏</span>畢，大網也。弋，繩繫箭而射也。庸猥之君，淫聲嗜酒，捕獵禽獸，不聽國政，會盟交際，不赴諸侯。汝等史官，應須定諡，無道如此，何爲諡靈？<span class="yinwen">釋文</span><span class="normal">湛</span>丁南反，樂之久也。李常淫反。<span class="normal">樂</span>音洛。<span class="normal">不應</span>應對之應。<span class="normal">諸侯之際</span>司馬云：盟會之事。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>大弢曰：「是因是也。」<span class="jiazhu"><span class="yinwen">注</span>靈即是無道之諡也。<span class="yinwen">疏</span>依周公諡法：亂而不損曰靈。靈即無道之諡也。此是因其無道，諡之曰靈，故曰是因是也。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a>伯常騫曰：「夫靈公有妻三人，同濫<span class="jiaozhusup">【校：闕誤引張君房本濫作檻。】</span>而浴。<span class="jiazhu"><span class="yinwen">注</span>男女同浴，此無禮也。<span class="yinwen">釋文</span><span class="normal">同濫</span>徐胡暫反，或力暫反，浴器也。</span>史鰌奉御而進所，搏幣而扶翼。<span class="jiazhu"><span class="yinwen">注</span>以鰌爲賢，而奉御之勞，故搏幣而扶翼之，使其不得終禮，此其所以爲肅賢也。幣者，奉御之物。<span class="yinwen">疏</span>濫，浴器也。姓史，字魚，衞之賢大夫也。幣，帛也。又諡法：德之精明曰靈。男女同浴，使賢人進御。公見史魚良臣，深懷愧悚，假遣人搏捉幣帛，令扶將羽翼，慰而送之，使不終其禮。敬賢如此，便是明君，故諡爲靈，靈則有道之諡。<span class="yinwen">釋文</span><span class="normal">史鰌</span>音秋。司馬云：史魚也。<span class="normal">所搏</span>音博。<span class="normal">弊</span>郭作幣，帛也。徐扶世反。司馬音蔽，云：引衣裳自蔽。◎盧文弨曰：今書作幣。<span class="normal">而扶翼</span>司馬云，謂公及浴女相扶翼自隱也。此殊郭義。</span>其慢若彼之甚也，見賢人若此其肅也，是其所以爲靈公也。」<span class="jiazhu"><span class="yinwen">注</span>欲以肅賢補其私慢。靈有二義，（不）〔亦〕<span class="jiaozhusup">【校：亦字依覆宋本及王叔岷說改。】</span>可謂善，故仲尼問焉。<span class="yinwen">疏</span>男女同浴，嬌慢之甚，忽見賢人，頓懷肅敬，用爲有道，故諡靈也。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a>狶韋曰：「夫靈公也死，卜葬於故墓不吉，卜葬於沙丘而吉。掘之數仞，得石槨焉，洗而視之，有銘焉，曰：『不馮其子，靈公奪而里<span class="jiaozhusup">【校：趙諫議本作埋。】</span>之。』夫靈公之爲靈也久矣，<span class="jiazhu"><span class="yinwen">注</span>子，謂蒯瞶也。言不馮其子，靈公將奪女處也。夫物皆先有其命，故來事可知也。是以凡所爲者，不得不爲；凡所不爲者，不可得爲；而愚者以爲之在己，不亦妄乎！<span class="yinwen">釋文</span><span class="normal">故墓</span>一本作大墓。<span class="normal">沙丘</span>地名。<span class="normal">掘之</span>其月反，又其勿反。<span class="normal">數仞</span>所主反。<span class="normal">洗而</span>西禮反。<span class="normal">不馮</span>音憑。<span class="normal">其子靈公</span>郭讀絶句。司馬以其子字絶句，云：言子孫不足可憑，故使公得此處爲冢也。◎家世父曰：郭象注，子謂蒯瞶，非也。石槨有銘，古之葬者謂子孫無能憑依以保其墓，靈公得而奪之。釋文一本作奪而埋之，是也。<span class="normal">奪而里</span>而，汝也。里，居處也。一本作奪而埋之。<span class="normal">蒯</span>起怪反。<span class="normal">瞶</span>五怪反，蒯瞶，衞莊公名。<span class="normal">女處</span>音汝，下昌慮反。</span>之二人何足以識之！」<span class="jiazhu"><span class="yinwen">注</span>徒識已然之見事耳，未知已然之出於自然也。<span class="yinwen">疏</span>沙丘，地名也，在盟津河北。子，蒯瞶也。欲明人之名諡皆定於未兆，非關物情而有升降，故沙丘石槨先有其銘。豈馮蒯瞶，方能奪葬！（史）〔弢〕與常騫，詎能識邪！<span class="yinwen">釋文</span><span class="normal">之見</span>賢遍反。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a>少知問於大<span class="jiaozhusup">【校：趙諫議本作太。下同。】</span>公調<span class="jiazhu"><span class="yinwen">疏</span>智照狹劣，謂之少知。太，大也。公，正也。道德廣大，公正無私，復能調順羣物，故謂之太公調。假設二人，以論道理。<span class="yinwen">釋文</span><span class="normal">大公</span>音泰。下同。</span>曰：「何謂丘里之言？」<span class="jiazhu"><span class="yinwen">疏</span>古者十家爲丘，二十家爲里。鄉閭丘里，風俗不同，故假問答以辯之也。<span class="yinwen">釋文</span><span class="normal">丘里之言</span>李云：四井爲邑，四邑爲丘，五家爲鄰，五鄰爲里。古者鄰里井邑，士風不同，猶今鄉曲各自有方俗，而物不齊同。◎盧文弨曰：舊士作土，今書內音義作士字，從之。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a>大公調曰：「丘里者，合十姓百名而以爲風俗也，<span class="jiazhu"><span class="yinwen">疏</span>采其十姓，取其百名，合而論之，以爲風俗也。<span class="yinwen">釋文</span><span class="normal">十姓百名</span>一姓爲十人，十姓爲百名，則有異有同，故合散以定之。</span>合異以爲同，散同以爲異。今指馬之百體而不得馬，而馬係於前者，立其百體而謂之馬也。<span class="jiazhu"><span class="yinwen">疏</span>如采丘里之言以爲風俗，斯合異以爲同也；一人設敎，隨方順物，斯散同以爲異也。亦猶指馬百體，頭尾腰脊，無復是馬，此散同以爲異也；而係於前見有馬，此合異以爲同也。</span>是故丘山積卑而爲高，江河合水而爲大，大人合并而爲公。<span class="jiazhu"><span class="yinwen">注</span>無私於天下，則天下之風一也。<span class="yinwen">疏</span>積土石以成丘山，聚細流以成江海，亦猶聖人無心，隨物施敎，故能并合八方，均一天下，華夷共履，遐邇無私。<span class="yinwen">釋文</span><span class="normal">積卑</span>如字，又音婢。<span class="normal">合水</span>一本作合流。◎俞樾曰：水乃小字之誤。卑高小大，相對爲文。<span class="normal">合并而爲公</span>合羣小之稱以爲至公之一也。</span>是以自外入者，有主而不執；<span class="jiazhu"><span class="yinwen">疏</span>自，從也。謂聖人之敎，從外以入，從中而出，隨順物情，故居主竟無所執也。</span>由中出者，有正而不距。<span class="jiazhu"><span class="yinwen">注</span>自外入者，大人之化也；由中出者，民物之性也。性各得正，故民無違心；化必至公，故主無所執。所以能合丘里而并天下，一萬物而夷羣異也。<span class="yinwen">疏</span>由，亦從也。謂萬物黔黎，各有正性，率心而出，稟受皇風，既合物情，故順而不距。</span>四時殊氣，天不賜，故歲成；<span class="jiazhu"><span class="yinwen">注</span>殊氣自有，故能常有，若本無之而由天賜，則有時而廢。<span class="yinwen">疏</span>賜，與也。夫春暄夏暑，秋涼冬寒，稟之自然，故歲敍成立，若由天與之，則有時而廢矣。<span class="yinwen">釋文</span><span class="normal">天不賜</span>賜，與也。</span>五官殊職，君不私，故國治；<span class="jiazhu"><span class="yinwen">注</span>殊職自有其才，故任之耳，非私而與之。<span class="yinwen">疏</span>五官，謂古者法五行置官也。春官秋官，各有司職，君王玄默，委任無私，故致宇內清夷，國家寧泰也。<span class="yinwen">釋文</span><span class="normal">國治</span>直吏反。</span>文武<span class="jiaozhusup">【校：據上下文例及注疏，「文武」下當脫「殊材」二字。】</span>大人不賜，故德備；<span class="jiazhu"><span class="yinwen">注</span>文者自文，武者自武，非大人所賜也，若由賜而能，則有時而闕矣。豈唯文武，凡性皆然。<span class="yinwen">疏</span>文相武將，量才授職，各任其能，非聖與也。無私於物，故道德圓備。</span>萬物殊理，道不私，故无名。<span class="jiazhu"><span class="yinwen">疏</span>夫羣物不同，率性差異，或巢居穴處，走地飛空，而亭之毒之，咸能自濟，物各得理，故無功也。</span>无名故无爲，无爲而无不爲。<span class="jiazhu"><span class="yinwen">注</span>名止於實，故無爲；實各自爲，故無不爲。<span class="yinwen">疏</span>功歸於物，故爲無爲，不執此（無）〔爲〕而無不爲。</span>時有終始，世有變化。<span class="jiazhu"><span class="yinwen">注</span>故無心者斯順。<span class="yinwen">疏</span>時，謂四敍遞代循環。世，謂人事遷貿不定。</span>禍福淳淳，<span class="jiazhu"><span class="yinwen">注</span>流行反覆。<span class="yinwen">疏</span>淳淳，流行貌。夫天時寒暑，流謝不常，人情禍福，何能久定！故老經云，禍兮福所倚，福兮禍所伏也。<span class="yinwen">釋文</span><span class="normal">淳淳</span>如字。王云：流動流貌。◎盧文弨曰：兩流字疑衍其一。<span class="normal">反覆</span>芳服反。</span>至有所拂者而有所宜；<span class="jiazhu"><span class="yinwen">注</span>於此爲戾，於彼或以爲宜。<span class="yinwen">疏</span>拂，戾也。夫物情向背，葢無定準，故於此乖戾者，或於彼爲宜，是以達道之人不執逆順也。<span class="yinwen">釋文</span><span class="normal">所拂</span>扶弗反，戾也。又音弗，又音弼。</span>自殉殊面，<span class="jiazhu"><span class="yinwen">注</span>各自信其所是，不能離也。<span class="yinwen">疏</span>殉，逐也。面，向也。夫彼此是非，紛然固執，故各逐己見而所向不同也。<span class="yinwen">釋文</span><span class="normal">自殉殊面</span><span class="titles">廣雅</span>云：面，向也。謂心各不同而自殉焉。殊向自殉，是非天隔，故有所正者亦有所差。<span class="normal">離也</span>力智反。</span>有所正者有所差。<span class="jiazhu"><span class="yinwen">注</span>正於此者，或差於彼。<span class="yinwen">疏</span>於此爲正定者，或於彼〔爲〕差（耶）〔邪〕，此明物情顛倒，殊向而然也。◎家世父曰：禍福淳淳，任之以無心，雖有拂於人而自得所宜，自殉殊面，强之以異趣，名爲正之而實已兩差矣。</span>比於（太）〔大〕<span class="jiaozhusup">【校：大字依世德堂本改。】</span>澤，百材皆度；<span class="jiazhu"><span class="yinwen">注</span>無棄材也。<span class="yinwen">疏</span>比，譬也。度，量也。夫廣大皋澤，林籟極多，隨材量用，必無棄擲。大人取物，其義亦然。<span class="yinwen">釋文</span><span class="normal">比于大澤</span>本亦作宅。◎盧文弨曰：今書于作於。<span class="normal">百材皆度</span>度，居也。雖别區異所，〔同以〕<span class="jiaozhusup">【校：同以二字依下句補。】</span>大澤爲居；雖木石異端，同以大山爲壇。此可以當丘里之言也。</span>觀於大山，木石同壇。<span class="jiazhu"><span class="yinwen">注</span>合異以爲同也。<span class="yinwen">疏</span>壇，基也。石有巨小，木有粗細，共聚大山而爲基本，此合異以爲同也。</span>此之謂丘里之言。」<span class="jiazhu"><span class="yinwen">注</span>言於丘里，則天下可知。<span class="yinwen">疏</span>總結前義也。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a>少知曰：「然則謂之道，足乎？」<span class="jiazhu"><span class="yinwen">疏</span>以道爲名，名道於理，謂不足乎？欲明至道無名，故發斯問。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>大公調曰：「不然。今計物之數，不止於萬，而期曰萬物者，以數之多者號而讀之也。<span class="jiazhu"><span class="yinwen">注</span>夫有數之物，猶不止於萬，況無數之數，謂道而足耶！<span class="yinwen">疏</span>期，限也。號，語也。夫有形之物，物乃無窮，今世人語之，限曰萬物者，此舉其大經爲言也。亦猶虛道妙理，本自無名，據其功用，强名爲道，名於理未足也。<span class="yinwen">釋文</span><span class="normal">而讀</span>李云：讀，猶語也。</span>是故天地者，形之大者也；陰陽者，氣之大<span class="jiaozhusup">【校：闕誤引劉得一本大作廣。】</span>者也；道者爲之公。<span class="jiazhu"><span class="yinwen">注</span>物得以通，通物無私，而强字之曰道。<span class="yinwen">疏</span>天覆地載，陰陽生育，故形氣之中最大者也。天道能通萬物，亭毒蒼生，施化無私，故謂之公也。<span class="yinwen">釋文</span><span class="normal">强字</span>巨丈反。</span>因其大以號而讀之則可也，<span class="jiazhu"><span class="yinwen">注</span>所謂道可道也。<span class="yinwen">疏</span>大通有物，生化羣品，語其始本，實曰無名，因其功號，讀亦可也。</span>已有之矣，乃將得比哉！<span class="jiazhu"><span class="yinwen">注</span>名已有矣，故乃將無可得而比耶！<span class="yinwen">疏</span>因其功用，已有道名，不得將此有名比於無名之理。以斯比擬，去之迢遞。</span>則若以斯辯，譬猶狗馬，其不及遠矣。」<span class="jiazhu"><span class="yinwen">注</span>今名之辯無，不及遠矣，故謂道猶未足也；必在乎無名無言之域而後至焉，雖有名，故莫之比也。<span class="yinwen">疏</span>夫獨以狗馬二獸語而相比者，非直大小有殊，亦乃貴賤斯别也。今以有名之道比無名之理者，非直粗妙不同，亦深淺斯異，故不及遠也。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>少知曰：「四方之內，六合之裏，萬物之所生惡起？」<span class="jiazhu"><span class="yinwen">注</span>問此者，或謂道能生之。<span class="yinwen">疏</span>六合之內，天地之間，萬物動植，從何生起？少知發問，欲辯其原。<span class="yinwen">釋文</span><span class="normal">惡起</span>音烏。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>大公調曰：「陰陽相照相葢相治，四時相代相生相殺，<span class="jiazhu"><span class="yinwen">注</span>言此皆其自爾，非無所生。<span class="yinwen">疏</span>夫三光相照，二儀相葢，風雨相治，炎涼相代，春夏相生，秋冬相殺，豈關情慮，物理自然也。◎俞樾曰：葢當讀爲害。<span class="titles">爾雅</span>釋言：葢，割裂也，釋文曰：葢，舍人本作害。是葢害古字通。陰陽或相害，或相治，猶下句云四時相代相生相殺也。</span>欲惡去就於是橋起，雌雄片合於是庸有。<span class="jiazhu"><span class="yinwen">注</span>凡此事故云爲趨舍，近起於陰陽之相照，四時之相代也。<span class="yinwen">疏</span>矯，起貌也。庸，常也。順則就而欲，逆則惡而去。言物在陰陽造化之中，藴斯情慮，開杜交合，以此爲常也。<span class="yinwen">釋文</span><span class="normal">欲惡</span>烏路反。<span class="normal">橋起</span>居表反。下同。又音羔。王云：高勁，言所起之勁疾也。<span class="normal">片合</span>音判，又如字。</span>安危相易，禍福相生，緩急相摩，聚散以成。<span class="jiazhu"><span class="yinwen">疏</span>夫逢泰則安，遇否則危，危則爲禍，安則爲福，緩者爲壽，急者爲夭，散則爲死，聚則爲生。凡此數事，出乎造物相摩而成，其猶四敍變易遷貿，豈關情慮哉！</span>此名實之可紀，精微之可志也。<span class="jiazhu"><span class="yinwen">注</span>過此以往，至於自然。自然之故，誰知所以也！<span class="yinwen">疏</span>誌，記也。夫陰陽之內，天地之間，爲實有名，故可綱可紀。假令精微，猶可言記，至於重玄妙理，超絶形名，故不可以言象求也。</span>隨序之相理，橋運之相使，窮則反，終則始。此物之所有，<span class="jiazhu"><span class="yinwen">注</span>皆物之所有，自然而然耳，非無能有之也。<span class="yinwen">疏</span>夫四序循環，更相治理，五行運動，遞相驅役，物極則反，終而復始。物之所有，理盡於斯。<span class="yinwen">釋文</span><span class="normal">隨序</span>謂變化相隨，有次序也。序，或作原，一本作享。<span class="normal">橋運之相使</span>橋運，謂相橋代頓至，次序以相通理，橋運以相制使也。</span>言之所盡，知之所至，極物而已。<span class="jiazhu"><span class="yinwen">注</span>物表無所復有，故言知不過極物也。<span class="yinwen">疏</span>夫真理玄妙，絶於言知。若以言詮辯，運知思慮，適可極於有物而已，固未能造於玄玄之境。<span class="yinwen">釋文</span><span class="normal">所復</span>扶又反。</span>覩道之人，不隨其所廢，不原其所起，<span class="jiazhu"><span class="yinwen">注</span>廢起皆自爾，無所原隨也。</span>此議之所止。」<span class="jiazhu"><span class="yinwen">注</span>極於自爾，故無所議。<span class="yinwen">疏</span>覩，見也。隨，逐也。夫見道之人，玄悟之士，凝神物表，寂照環中，體萬境皆玄，四生非有，豈復留情物物而推逐廢起之所由乎！所謂（之）言語道斷，議論休止者也。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>少知曰：「季真之莫爲，接子之或使，二家之議，孰正於其情，孰徧於其理？」<span class="jiazhu"><span class="yinwen">注</span>季真曰，道莫爲也。接子曰，道或使。或使者，有使物之功也。<span class="yinwen">疏</span>季真接子，並齊之賢人，俱遊稷下，故託二賢明於理。莫，無也。使，爲也。季真以無爲爲道，接子謂道有（爲）使物之功，各執一家，未爲通論。今少知問此以定臧否，於素情妙理誰正誰偏者也。<span class="yinwen">釋文</span><span class="normal">季真接子</span>李云：二賢人。◎俞樾曰：尚書微子篇殷其勿或亂正四方，多士篇時予乃或言，枚傳並曰：或，有也。禮記祭義篇庶或饗之，孟子公孫丑篇夫既或治之，鄭趙注並曰：或，有也。此云季真之莫爲，接子之或使，或與莫爲對文。莫，無也；或，有也。周易益上九，莫益之，或擊之，亦以莫或相對。◎慶藩案：接子，<span class="titles">漢書</span>古今人表作捷子。接捷字異而義同。<span class="titles">爾雅</span>接捷也，郭璞曰：捷，謂相接續也。（公羊春秋莊十二年宋萬弒其君接，僖三十年鄭伯接卒，左穀皆作捷。）又案<span class="titles">史記</span>孟子荀卿列傳索隱云：接子，古箸書者之名號。<span class="normal">孰徧</span>音遍，徐音篇。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a>大公調曰：「雞鳴狗吠，是人之所知；雖有大知，不能以言讀其所自化，又不能以意其所將爲。<span class="jiazhu"><span class="yinwen">注</span>物有自然，非爲之所能也。由斯而觀，季真之言當也。<span class="yinwen">疏</span>夫目見耳聞，雞鳴狗吠，出乎造化，愚智同知。故雖大聖至知，不能用意測其所爲，不能用言道其所以，自然鳴吠，豈道使之然！是知接子之言，於理未當。<span class="yinwen">釋文</span><span class="normal">吠</span>符廢反。<span class="normal">大知</span>音智。</span>斯而析之，精至於无倫，大至於不可圍，<span class="jiazhu"><span class="yinwen">注</span>皆不爲而自爾。<span class="yinwen">疏</span>假令精微之物無有倫緒，粗大之物不可圍量，用此道理推而析之，未有一法非自然獨化者也。</span>或之使，莫之爲，未免於物而終以爲過。<span class="jiazhu"><span class="yinwen">注</span>物有相使，亦皆自爾，故莫之爲者，未爲非物也。凡物云云，皆由莫爲而過去<span class="jiaozhusup">【校：趙本去下有所字。】</span>。<span class="yinwen">疏</span>不合於道，故未免於物；各滯一邊，故卒爲過患也。</span>或使則實，<span class="jiazhu"><span class="yinwen">注</span>實自使之。<span class="yinwen">疏</span>滯有（爲）〔故〕也。</span>莫爲則虛。<span class="jiazhu"><span class="yinwen">注</span>無使之也。<span class="yinwen">疏</span>溺無故也。</span>有名有實，是物之居；<span class="jiazhu"><span class="yinwen">注</span>指名實之所在。</span>无名无實，在物之虛。<span class="jiazhu"><span class="yinwen">注</span>物之所在，其實至虛。<span class="yinwen">疏</span>夫情苟滯於有，則所在皆物也；情苟尚無，則所在皆虛也；是知有無在心，不在乎境。</span>可言可意，言而愈疏。<span class="jiazhu"><span class="yinwen">注</span>故求之於言意之表而後至焉。<span class="yinwen">疏</span>夫可以言詮，可以意察者，去道彌疏遠也。故當求之於言意之表而後至焉。</span>未生不可忌，<span class="jiazhu"><span class="yinwen">注</span>突然自生，制不由我，我不能禁。</span>已死不可徂<span class="jiaozhusup">【校：趙諫議本徂作阻。】</span>。<span class="jiazhu"><span class="yinwen">注</span>忽然自死，吾不能違。<span class="yinwen">疏</span>忌，禁也。阻，礙也。突然而生，不可禁忌，忽然而死，有何礙阻！唯當隨變任化，所在而安。字亦有作沮者，怨也。處順而死，故不怨喪也。<span class="yinwen">釋文</span><span class="normal">不可徂</span>一本作阻。</span>死生非遠也，理不可覩。<span class="jiazhu"><span class="yinwen">注</span>近在身中，猶莫見其自爾而欲憂之。<span class="yinwen">疏</span>勞息聚散，近在一身，其理窈冥，愚人不見。</span>或之使，莫之爲，疑之所假。<span class="jiazhu"><span class="yinwen">注</span>此二者，世所至疑也。<span class="yinwen">疏</span>有無二執，非達者之心，疑惑之人情偏，乃爲議論之也。</span>吾觀之本，其往无窮；吾求之末，其來无止。无窮无止，言之无也，與物同理；<span class="jiazhu"><span class="yinwen">注</span>物理無窮，故知言無窮，然後與物同理也。<span class="yinwen">疏</span>本，過去也。末，未來也。過去已往，生化無窮，莫測根原，焉可意致！假令盛談無有，既其偏滯，未免於物，故與物同於一理也。</span>或使莫爲，言之本也，與物終始。<span class="jiazhu"><span class="yinwen">注</span>恆不爲而自使然也。<span class="yinwen">疏</span>本，猶始。各執一邊以爲根本者，猶未免於本末也，故與有物同終<span class="jiaozhusup">【校：「終」原作「於」，據輯要本改。】</span>始，斯離於物也。</span>道不可有，有不可无。<span class="jiazhu"><span class="yinwen">注</span>道故不能使有，而有者常自然也。<span class="yinwen">疏</span>夫至道不絶，非有非無，故執有執無，二俱不可也。</span>道之爲名，所假而行。<span class="jiazhu"><span class="yinwen">注</span>物所由而行，故假名之曰道。<span class="yinwen">疏</span>道大無名，强名曰道，假此名敎，（動）〔勤〕而行之也。</span>或使莫爲，在物一曲，夫胡爲於大方？<span class="jiazhu"><span class="yinwen">注</span>舉一隅便可知。<span class="yinwen">疏</span>胡，何也。方，道也。或使莫爲，未階虛妙，斯乃俗中一物，偏曲之人，何足以造重玄，語乎大道？</span>言而足，則終日言而盡道；<span class="jiazhu"><span class="yinwen">注</span>求道於言意之表則足。</span>言而不足，則終日言而盡物。<span class="jiazhu"><span class="yinwen">注</span>不能忘言而存意則不足。<span class="yinwen">疏</span>足，圓徧也。不足，徧滯也。苟能忘言會理，故曰言未嘗言，盡合玄道也。如其執言不能契理，既乖虛通之道，故盡是滯礙之物也。</span>道物之極，言默不足以載；<span class="jiazhu"><span class="yinwen">注</span>夫道物之極，常莫爲而自爾，不在言與不言。<span class="yinwen">疏</span>道物極處，非道非物，故言默不能盡載之。</span>非言非默，議有所<span class="jiaozhusup">【校：世德堂本有所作其有。】</span>極。」<span class="jiazhu"><span class="yinwen">注</span>極於自爾，非言默而議（之）<span class="jiaozhusup">【校：之字依世德堂本刪。】</span>也。<span class="yinwen">疏</span>默非默，議非議，唯當索之於四句之外，而後造於眾妙之門也。</span></p>
</div></body></html>